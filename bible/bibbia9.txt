[13] Guàrdati e sta' molto attento, perché cammini sull'orlo del precipizio.
[14] Quando ascolti queste cose nel sonno, svégliati: per tutta la tua vita ama il Signore e invocalo per la tua salvezza.
[15] Ogni vivente ama il suo simile e ogni uomo il suo vicino.
[16] Ogni essere si accoppia secondo la sua specie, l'uomo si associa a chi gli è simile.
[17] Che cosa può esserci in comune tra il lupo e l'agnello?
Così tra il peccatore e il giusto.
[18] Quale pace può esservi fra la iena e il cane?
Quale intesa tra il ricco e il povero?
[19] Sono preda dei leoni gli asini selvatici nel deserto, così pascolo dei ricchi sono i poveri.
[20] Per il superbo l'umiltà è obbrobrio, così per il ricco è obbrobrio il povero.
[21] Se il ricco vacilla, è sostenuto dagli amici, ma l'umile che cade è respinto dagli amici.
[22] Il ricco che sbaglia ha molti difensori; se dice sciocchezze, lo scusano.
Se sbaglia l'umile, lo si rimprovera; anche se dice cose sagge, non ci si bada.
[23] Parla il ricco, tutti tacciono e portano alle stelle il suo discorso.
Parla il povero e dicono: «Chi è costui?»; se inciampa, l'aiutano a cadere.
[24] Buona è la ricchezza, se è senza peccato; la povertà è cattiva sulla bocca dell'empio.
[25] Il cuore di un uomo cambia il suo volto sia in bene sia in male.
[26] Segno di buon cuore è un volto sereno, ma trovare dei proverbi è un lavoro faticoso.

{14}
[1] Beato l'uomo che non ha peccato con la sua bocca e non è tormentato dal rimorso dei peccati.
[2] Beato chi non ha nulla da rimproverarsi e chi non ha perduto la sua speranza.
[3] A un uomo gretto non va bene la ricchezza, a che cosa servono gli averi a un uomo avaro?
[4] Chi accumula a forza di privazioni, accumula per altri; con i suoi beni faranno festa gli estranei.
[5] Chi è cattivo con se stesso con chi sarà buono?
Certo non godrà delle sue ricchezze.
[6] Nessuno è peggiore di chi danneggia se stesso, e questa è la ricompensa della sua malizia: [7] anche se fa il bene, lo fa per distrazione, e alla fine sarà manifesta la sua malizia.
[8] È malvagio l'uomo dall'occhio invidioso, volge lo sguardo altrove e disprezza la vita altrui.
[9] L'occhio dell'avaro non si accontenta della sua parte, una malvagia ingiustizia gli inaridisce l'anima.
[10] Un occhio cattivo è invidioso anche del pane ed è proprio questo che manca sulla sua tavola.
[11] Figlio, per quanto ti è possibile, tràttati bene e presenta al Signore le offerte dovute.
[12] Ricòrdati che la morte non tarderà e il decreto degli inferi non ti è stato rivelato.
[13] Prima di morire fa' del bene all'amico, secondo le tue possibilità sii generoso con lui.
[14] Non privarti di un giorno felice, non ti sfugga nulla di un legittimo desiderio.
[15] Non lascerai forse a un altro i frutti del tuo lavoro, e le tue fatiche per essere divise fra gli eredi?
[16] Regala e accetta regali, e divèrtiti, perché negli inferi non si ricerca l'allegria.
[17] Ogni corpo invecchia come un abito,  è una legge da sempre: «Devi morire!». [18] Come foglie verdi su un albero frondoso, alcune cadono e altre germogliano, così sono le generazioni umane: una muore e un'altra nasce.
[19] Ogni opera corruttibile scompare e chi la compie se ne andrà con essa. [20] Beato l'uomo che si dedica alla sapienza e riflette con la sua intelligenza, [21] che medita nel cuore le sue vie e con la mente ne penetra i segreti.
[22] La insegue come un cacciatore, si apposta sui suoi sentieri.
[23] Egli spia alle sue finestre e sta ad ascoltare alla sua porta.
[24] Sosta vicino alla sua casa e fissa il picchetto nelle sue pareti, [25] alza la propria tenda presso di lei e si ripara in un rifugio di benessere,
[26] mette i propri figli sotto la sua protezione e sotto i suoi rami soggiorna; [27] da lei è protetto contro il caldo, e nella sua gloria egli abita.

{15}
[1] Chi teme il Signore farà tutto questo, chi è saldo nella legge otterrà la sapienza.
[2] Ella gli andrà incontro come una madre, lo accoglierà come una vergine sposa; [3] lo nutrirà con il pane dell'intelligenza e lo disseterà con l'acqua della sapienza.
[4] Egli si appoggerà a lei e non vacillerà, a lei si affiderà e non resterà confuso.
[5] Ella lo innalzerà sopra i suoi compagni e gli farà aprire bocca in mezzo all'assemblea.
[6] Troverà gioia e una corona di esultanza e un nome eterno egli erediterà.
[7] Gli stolti non raggiungeranno mai la sapienza e i peccatori non la contempleranno mai.
[8] Ella sta lontana dagli arroganti, e i bugiardi non si ricorderanno di lei.
[9] La lode non si addice in bocca al peccatore, perché non gli è stata concessa dal Signore.
[10] La lode infatti va celebrata con sapienza ed è il Signore che la dirige.
[11] Non dire: «A causa del Signore sono venuto meno», perché egli non fa quello che detesta.
[12] Non dire: «Egli mi ha tratto in errore», perché non ha bisogno di un peccatore.
[13] Il Signore odia ogni abominio: esso non è amato da quelli che lo temono.
[14] Da principio Dio creò l'uomo e lo lasciò in balìa del suo proprio volere.
[15] Se tu vuoi, puoi osservare i comandamenti;
l'essere fedele dipende dalla tua buona volontà. [16] Egli ti ha posto davanti fuoco e acqua: là dove vuoi tendi la tua mano.
[17] Davanti agli uomini stanno la vita e la morte: a ognuno sarà dato ciò che a lui piacerà.
[18] Grande infatti è la sapienza del Signore; forte e potente, egli vede ogni cosa.
[19] I suoi occhi sono su coloro che lo temono, egli conosce ogni opera degli uomini.
[20] A nessuno ha comandato di essere empio e a nessuno ha dato il permesso di peccare.

{16}
[1] Non desiderare molti figli buoni a nulla, non rallegrarti dei figli che sono empi.
[2] Siano pur molti, non gioire se sono privi del timore del Signore.
[3] Non contare sulla loro giovane età e non confidare nel loro numero,  perché tu gemerai per un dolore prematuro e d'improvviso conoscerai la loro fine; poiché è preferibile uno a mille e morire senza figli che averne di empi.
[4] La città sarà ripopolata per opera di un solo saggio, mentre la stirpe degli iniqui verrà distrutta.
[5] Il mio occhio ha visto molte cose simili, il mio orecchio ne ha sentite anche di più gravi.
[6] Nell'assemblea dei peccatori un fuoco si accende, contro un popolo ribelle è divampata l'ira.
[7] Egli non perdonò agli antichi giganti, che si erano ribellati per la loro forza.
[8] Non risparmiò i concittadini di Lot, che egli aveva in orrore per la loro superbia.
[9] Non ebbe pietà di un popolo maledetto, che fu scacciato per i suoi peccati.
 Tutto questo egli fece a nazioni dal cuore duro e per il numero dei suoi santi non fu consolato. [10] Così trattò i seicentomila fanti che avevano congiurato per la durezza del loro cuore.
 Flagellando, avendo pietà, percuotendo, guarendo, il Signore ha custodito nella pietà e nell'istruzione. [11] Ci fosse anche un solo uomo di dura cervice, sarebbe inaudito se restasse impunito, poiché in lui c'è misericordia e ira, potente quando perdona e quando riversa la sua ira.
[12] Tanto grande è la sua misericordia, quanto grande il suo rimprovero; egli giudicherà l'uomo secondo le sue opere.
[13] Non sfuggirà il peccatore con la sua preda, né la pazienza del giusto sarà delusa.
[14] Egli riconoscerà ogni atto di misericordia, ciascuno riceverà secondo le sue opere.
[15] Il Signore ha indurito il faraone perché non lo riconoscesse, perché fossero note le sue opere sotto il cielo.
[16] A tutta la creazione la sua misericordia è manifesta, ha dispensato la luce e le tenebre agli uomini.
[17] Non dire: «Mi nasconderò al Signore!
Lassù chi si ricorderà di me?
Fra tanta gente non sarò riconosciuto, chi sarò io in mezzo a una creazione immensa?».
[18] Ecco il cielo e il cielo dei cieli, l'abisso e la terra sussultano quando egli appare.
 Tutto l'universo è stato creato ed esiste per la sua volontà. [19] Anche i monti e le fondamenta della terra tremano di spavento quando egli li scruta.
[20] Ma nessuno riflette su queste cose; al suo modo di agire chi presta attenzione?
[21] Come un uragano che l'uomo non vede, così molte sue opere sono nascoste.
[22] «Chi annuncerà le sue opere di giustizia?
O chi aspetterà? L'alleanza infatti è ancora lontana, e il rendiconto di tutto sarà solo alla fine».
[23] Queste cose pensa chi ha il cuore meschino; lo stolto, che si lascia ingannare, pensa sciocchezze.
[24] Ascoltami, figlio, e impara la scienza, e nel tuo cuore tieni conto delle mie parole.
[25]  Manifesterò con ponderazione la dottrina, con cura annuncerò la scienza. [26] Quando il Signore da principio creò le sue opere, dopo averle fatte ne distinse le parti.
[27] Ordinò per sempre le sue opere e il loro dominio per le generazioni future.
Non soffrono né fame né stanchezza e non interrompono il loro lavoro.
[28] Nessuna di loro urta la sua vicina, mai disubbidiranno alla sua parola.
[29] Dopo ciò il Signore guardò alla terra e la riempì dei suoi beni.
[30] Ne coprì la superficie con ogni specie di viventi e questi ad essa faranno ritorno.

{17}
[1] Il Signore creò l'uomo dalla terra e ad essa di nuovo lo fece tornare.
[2] Egli assegnò loro giorni contati e un tempo definito, dando loro potere su quanto essa contiene.
[3] Li rivestì di una forza pari alla sua e a sua immagine li formò.
[4] In ogni vivente infuse il timore dell'uomo, perché dominasse sulle bestie e sugli uccelli.
[5] Ricevettero l'uso delle cinque opere del Signore, come sesta fu concessa loro in dono la ragione e come settima la parola, interprete delle sue opere. [6] Discernimento, lingua, occhi, orecchi e cuore diede loro per pensare.
[7] Li riempì di scienza e d'intelligenza e mostrò loro sia il bene che il male.
[8] Pose il timore di sé nei loro cuori, per mostrare loro la grandezza delle sue opere, e permise loro di gloriarsi nei secoli delle sue meraviglie.
[10] Loderanno il suo santo nome [9] per narrare la grandezza delle sue opere.
[11] Pose davanti a loro la scienza e diede loro in eredità la legge della vita,  affinché riconoscessero che sono mortali coloro che ora esistono. [12] Stabilì con loro un'alleanza eterna e fece loro conoscere i suoi decreti.
[13] I loro occhi videro la grandezza della sua gloria, i loro orecchi sentirono la sua voce maestosa.
[14] Disse loro: «Guardatevi da ogni ingiustizia!» e a ciascuno ordinò di prendersi cura del prossimo.
[15] Le loro vie sono sempre davanti a lui, non restano nascoste ai suoi occhi.
[16] Fin dalla giovinezza le loro vie vanno verso il male, e non sanno cambiare i loro cuori di pietra in cuori di carne.
[17] Nel dividere i popoli di tutta la terra su ogni popolo mise un capo, ma porzione del Signore è Israele, [18] che, come primogenito, egli nutre istruendolo e, dispensandogli la luce del suo amore, mai abbandona.
[19] Tutte le loro opere sono davanti a lui come il sole, e i suoi occhi scrutano sempre la loro condotta.
[20] A lui non sono nascoste le loro ingiustizie, tutti i loro peccati sono davanti al Signore.
[21] Ma il Signore è buono e conosce le sue creature,
non le distrugge né le abbandona, ma le risparmia. [22] La beneficenza di un uomo è per lui come un sigillo e il bene fatto lo custodisce come la pupilla, concedendo conversione ai suoi figli e alle sue figlie. [23] Alla fine si leverà e renderà loro la ricompensa, riverserà sul loro capo il contraccambio.
[24] Ma a chi si pente egli offre il ritorno, conforta quelli che hanno perduto la speranza.
[25] Ritorna al Signore e abbandona il peccato, prega davanti a lui e riduci gli ostacoli.
[26] Volgiti all'Altissimo e allontanati dall'ingiustizia; egli infatti ti condurrà dalle tenebre alla luce della salvezza. Devi odiare fortemente ciò che lui detesta. [27] Negl'inferi infatti chi loderà l'Altissimo, al posto dei viventi e di quanti gli rendono lode? [28] Da un morto, che non è più, non ci può essere lode, chi è vivo e sano loda il Signore. [29] Quanto è grande la misericordia del Signore, il suo perdono per quanti si convertono a lui!
[30] Non vi può essere tutto negli uomini, poiché un figlio dell'uomo non è immortale.
[31] Che cosa c'è di più luminoso del sole? Anch'esso scompare.
Così l'uomo, che è carne e sangue, volge la mente al male.
[32] Egli passa in rassegna l'esercito nel più alto dei cieli, ma gli uomini sono tutti terra e cenere.

{18}
[1] Colui che vive in eterno ha creato l'intero universo.
[2] Il Signore soltanto è riconosciuto giusto  e non c'è altri al di fuori di lui.
[3] Egli regge il mondo con il palmo della mano e tutto obbedisce alla sua volontà; con il suo potere egli è il re di tutte le cose e in esse distingue il sacro dal profano.
[4] A nessuno è possibile svelare le sue opere e chi può esplorare le sue grandezze?
[5] La potenza della sua maestà chi potrà misurarla?
Chi riuscirà a narrare le sue misericordie?
[6] Non c'è nulla da togliere e nulla da aggiungere, non è possibile scoprire le meraviglie del Signore.
[7] Quando l'uomo ha finito, allora comincia, quando si ferma, allora rimane perplesso.
[8] Che cos'è l'uomo? A che cosa può servire?
Qual è il suo bene e qual è il suo male?
[9] Quanto al numero dei giorni dell'uomo, cento anni sono già molti,  ma il sonno eterno di ognuno è imprevedibile a tutti. [10] Come una goccia d'acqua nel mare e un granello di sabbia, così questi pochi anni in un giorno dell'eternità.
[11] Per questo il Signore è paziente verso di loro ed effonde su di loro la sua misericordia.
[12] Vede e sa che la loro sorte è penosa,
perciò abbonda nel perdono. [13] La misericordia dell'uomo riguarda il suo prossimo, la misericordia del Signore ogni essere vivente.
Egli rimprovera, corregge, ammaestra e guida come un pastore il suo gregge.
[14] Ha pietà di chi si lascia istruire e di quanti sono zelanti per le sue decisioni.
[15] Figlio, nel fare il bene non aggiungere rimproveri e a ogni dono parole amare.
[16] La rugiada non mitiga forse il calore?
Così una parola è migliore del dono.
[17] Ecco, una parola non vale più di un dono ricco?
Ambedue si trovano nell'uomo caritatevole.
[18] Lo stolto rimprovera senza riguardo, il dono dell'invidioso fa lacrimare gli occhi.
[19]  Prima di parlare, informati, curati ancor prima di ammalarti.
[20] Prima del giudizio esamina te stesso, così al momento del verdetto troverai perdono.
[21] Umìliati, prima di cadere malato, e quando hai peccato, mostra pentimento.
[22] Nulla ti impedisca di soddisfare un voto al tempo giusto, non aspettare fino alla morte per sdebitarti.
[23] Prima di fare un voto prepara te stesso, non fare come un uomo che tenta il Signore.
[24] Ricòrdati della collera nei giorni della fine, del tempo della vendetta, quando egli distoglierà lo sguardo da te.
[25] Ricòrdati della carestia nel tempo dell'abbondanza, della povertà e dell'indigenza nei giorni della ricchezza.
[26] Dal mattino alla sera il tempo cambia, tutto è effimero davanti al Signore.
[27] Un uomo saggio è circospetto in ogni cosa, nei giorni del peccato si astiene dalla colpa.
[28] Ogni uomo assennato conosce la sapienza e rende omaggio a colui che la trova.
[29] Quelli istruiti nel parlare, anch'essi diventano saggi, effondono come pioggia massime adeguate.
 Vale più la fiducia in un unico Signore che aderire a un morto con un cuore morto. [30] Non seguire le passioni, poni un freno ai tuoi desideri.
[31] Se ti concedi lo sfogo della passione, essa ti renderà oggetto di scherno per i tuoi nemici.
[32] Non rallegrarti per i molti piaceri, per non impoverirti con i loro costi.
[33] Non ridurti in miseria per i debiti dei banchetti, quando non hai nulla nella borsa, perché sarà un'insidia alla tua propria vita.

{19}
[1] Un operaio ubriacone non arricchirà, chi disprezza le piccole cose cadrà a poco a poco.
[2] Vino e donne fanno deviare anche i saggi, ancora più temerario è chi frequenta prostitute.
[3] Putredine e vermi saranno la sua sorte,  chi è temerario sarà eliminato. [4] Chi si fida troppo presto, è di animo leggero, chi pecca, danneggia se stesso.
[5] Chi si compiace del male, sarà condannato;  chi resiste ai piaceri, corona la propria vita.
[6] Chi domina la lingua, vivrà senza liti; chi odia la loquacità, riduce i guai.
[7] Non ripetere mai la parola udita e non ne avrai alcun danno.
[8] Non parlare né riguardo all'amico né riguardo al nemico, e se puoi farlo senza colpa, non svelare nulla, [9] poiché chi ti ascolta si guarderà da te e all'occasione ti detesterà.
[10] Hai udito una parola? Muoia con te!
Sta' sicuro, non ti farà scoppiare.
[11] Per una parola va in doglie lo stolto, come la partoriente per un bambino.
[12] Una freccia conficcata nella coscia: tale una parola in seno allo stolto.
[13] Chiedi conto all'amico: forse non ha fatto nulla, e se ha fatto qualcosa, perché non continui più.
[14] Chiedi conto al prossimo: forse non ha detto nulla, e se ha detto qualcosa, perché non lo ripeta.
[15] Chiedi conto all'amico, perché spesso si tratta di calunnia; non credere a ogni parola.
[16] C'è chi scivola, ma non di proposito; e chi non ha peccato con la sua lingua?
[17] Chiedi conto al tuo prossimo, prima di minacciarlo; da' corso alla legge dell'Altissimo.
[18] Il timore del Signore è il principio dell'accoglienza, la sapienza procura l'amore presso di lui.
[19] La conoscenza dei comandamenti del Signore è educazione alla
vita,
chi fa ciò che gli è gradito raccoglie i frutti dell'albero
dell'immortalità.
[20] Ogni sapienza è timore del Signore e in ogni sapienza c'è la pratica della legge  e la conoscenza della sua onnipotenza.
[21] Il servo che dice al padrone: «Non farò ciò che ti piace», anche se dopo lo fa, irrita colui che gli dà da mangiare.
[22] Non c'è sapienza nella conoscenza del male, non è mai prudenza il consiglio dei peccatori.
[23] C'è un'astuzia che è abominevole, c'è uno stolto cui manca la saggezza.
[24] Meglio uno di scarsa intelligenza ma timorato, che uno molto intelligente ma trasgressore della legge.
[25] C'è un'astuzia fatta di cavilli, ma ingiusta, c'è chi intriga per prevalere in tribunale,  ma il saggio è giusto quando giudica. [26] C'è il malvagio curvo nella sua tristezza, ma il suo intimo è pieno d'inganno; [27]  abbassa il volto e finge di essere sordo, ma, quando non è osservato, avrà il sopravvento su di te.
[28] E se per mancanza di forza gli è impedito di peccare, all'occasione propizia farà del male.
[29] Dall'aspetto si conosce l'uomo e chi è assennato da come si presenta.
[30] Il vestito di un uomo, la bocca sorridente e la sua andatura rivelano quello che è.

{20}
[1] C'è un rimprovero che è fuori tempo, c'è chi tace ed è prudente.
[2] Quanto è meglio rimproverare che covare l'ira!
[3] Chi si confessa colpevole evita l'umiliazione.
[4] Come un eunuco che vuol deflorare una ragazza, così chi vuole fare giustizia con la violenza. [5] C'è chi tace ed è ritenuto saggio, e chi è riprovato per la troppa loquacità.
[6] C'è chi tace, perché non sa che cosa rispondere, e c'è chi tace, perché conosce il momento opportuno.
[7] L'uomo saggio sta zitto fino al momento opportuno, il millantatore e lo stolto non ne tengono conto.
[8] Chi esagera nel parlare si renderà riprovevole, chi vuole imporsi a tutti i costi sarà detestato.
 Com'è bello quando chi è biasimato mostra pentimento, perché così tu sfuggirai a un peccato volontario. [9] Nelle disgrazie qualcuno può trovare un vantaggio, ma c'è un profitto che si può cambiare in perdita.
[10] C'è una generosità che non ti arreca vantaggi e c'è una generosità che rende il doppio.
[11] C'è un'umiliazione che viene dalla gloria e c'è chi dall'abbattimento alza la testa.
[12] C'è chi compra molte cose con poco e chi le paga sette volte il loro valore.
[13] Il saggio si rende amabile con le sue parole, ma le cortesie degli stolti sono sciupate.
[14] Il dono di uno stolto non ti giova,  e ugualmente quello dell'invidioso, perché è frutto di costrizione; i suoi occhi, infatti, sono molti invece di uno.
[15] Egli dà poco, ma rinfaccia molto; apre la sua bocca come un banditore.
Oggi fa un prestito e domani lo richiede; quanto è odioso un uomo del genere!
[16] Lo stolto dice: «Non ho un amico, non c'è gratitudine al bene che faccio».
Quelli che mangiano il suo pane sono lingue cattive.
[17] Quanti si burleranno di lui, e quante volte!
Poiché non accoglie l'avere con spirito retto, e il non avere gli è ugualmente indifferente.
[18] Meglio inciampare sul pavimento che con la lingua; è così che la caduta dei cattivi giunge rapida.
[19] Un discorso inopportuno è come un racconto inopportuno: è sempre sulla bocca dei maleducati.
[20] Non si accetta un proverbio dalla bocca dello stolto, perché non lo dice mai a proposito.
[21] C'è chi è trattenuto dal peccare a causa della miseria e quando riposa non avrà rimorsi.
[22] C'è chi si rovina per rispetto umano e di fronte a uno stolto si dà perduto.
[23] C'è chi per rispetto umano fa promesse a un amico, e in tal modo gratuitamente se lo rende nemico.
[24] Brutta macchia nell'uomo la menzogna, è sempre sulla bocca dei maldicenti.
[25] Meglio un ladro che un mentitore abituale, tutti e due avranno in sorte la rovina.
[26] L'abitudine del bugiardo è un disonore, la vergogna che si merita è sempre con lui.
[27] Chi è saggio nel parlare si apre una strada e l'uomo prudente piace ai grandi.
[28] Chi lavora la terra accresce il suo raccolto, chi piace ai grandi si fa perdonare i suoi torti.
[29] Regali e doni accecano gli occhi dei saggi, come bavaglio sulla bocca soffocano i rimproveri.
[30] Sapienza nascosta e tesoro invisibile: a che servono l'una e l'altro?
[31] Meglio l'uomo che nasconde la sua stoltezza di quello che nasconde la sua sapienza.
[32] È meglio perseverare nella ricerca del Signore che essere un libero auriga della propria vita.

{21}
[1] Figlio, hai peccato? Non farlo più e chiedi perdono per le tue colpe passate.
[2] Come davanti a un serpente, fuggi il peccato: se ti avvicini, ti morderà. Denti di leone sono i suoi denti, capaci di distruggere vite umane.
[3] Ogni trasgressione è spada a doppio taglio, non c'è guarigione alle sue ferite.
[4] Spavento e violenza disperdono la ricchezza,  così la casa del superbo sarà devastata. [5] La preghiera del povero sale agli orecchi di Dio e il giudizio di lui sarà a suo favore.
[6] Chi odia il rimprovero segue le orme del peccatore, ma chi teme il Signore si converte nel cuore.
[7] Da lontano si conosce chi è abile nel parlare, ma l'assennato avverte quando inciampa.
[8] Chi costruisce la sua casa con ricchezze altrui è come chi ammucchia pietre per il sepolcro.
[9] Ammasso di stoppa è una riunione di iniqui, la loro fine è una fiammata di fuoco.
[10] La via dei peccatori è ben lastricata, ma al suo termine c'è il baratro infernale.
[11] Chi osserva la legge domina il suo istinto, il timore del Signore conduce alla sapienza.
[12] Chi non è perspicace non può essere istruito, ma c'è anche una perspicacia che riempie di amarezza. [13] La scienza del saggio cresce come un diluvio e il suo consiglio è come sorgente di vita.
[14] L'intimo dello stolto è come un vaso frantumato, non può contenere alcuna scienza.
[15] Se un assennato ascolta un discorso intelligente, lo approva e vi aggiunge dell'altro; se l'ascolta un dissoluto, se ne dispiace e lo getta via, dietro le spalle.
[16] Le spiegazioni dello sciocco sono come un fardello nel cammino, ma il parlare del saggio reca diletto.
[17] La parola del prudente è ricercata nell'assemblea, sui suoi discorsi si riflette seriamente.
[18] Per lo stolto la sapienza è come casa in rovina, e la scienza dell'insensato è un insieme di parole astruse.
[19] Ceppi ai piedi è l'istruzione per l'insensato e come catene alla sua destra.
[20] Lo stolto alza la sua voce quando ride, ma l'uomo saggio sorride appena sommessamente.
[21] Come ornamento d'oro è l'istruzione per chi ha senno, è come un monile al braccio destro.
[22] Il piede dello stolto entra subito in una casa, ma l'uomo prudente è rispettoso verso gli altri.
[23] Lo stolto spia dalla porta dentro una casa, l'uomo educato invece se ne sta fuori.
[24] È cattiva educazione origliare alla porta, l'uomo prudente ne resterebbe confuso.
[25] Le labbra degli stolti raccontano sciocchezze, ma le parole dei prudenti sono pesate sulla bilancia.
[26] Il cuore degli stolti sta sulla loro bocca, mentre bocca dei saggi è il loro cuore.
[27] Quando un empio maledice l'avversario, maledice se stesso.
[28] Chi mormora diffama se stesso ed è detestato dal suo vicinato.

{22}
[1] Il pigro è simile a una pietra insudiciata, tutti fischiano in suo disprezzo.
[2] Il pigro è simile a una palla di sterco, chi la raccoglie scuote la mano.
[3] Un figlio maleducato è la vergogna di un padre, se è una figlia il danno è più grave.
[4] Una figlia sensata troverà marito, la svergognata è un dolore per chi l'ha generata.
[5] La figlia sfacciata disonora il padre e il marito, dall'uno e dall'altro sarà disprezzata.
[6] Un discorso inopportuno è come musica in caso di lutto, ma frusta e correzione sono saggezza in ogni tempo.
[7] I figli che hanno di che vivere con una vita onesta fanno dimenticare l'umile origine dei loro genitori.
[8] I figli che millantano superbia e cattiva educazione disonorano la nobiltà delle loro famiglie. [9] Chi ammaestra uno stolto è come uno che incolla cocci,  che sveglia un dormiglione da un sonno profondo. [10] Parlare a uno stolto è parlare a chi ha sonno; alla fine dirà: «Cosa c'è?».
[11] Piangi per un morto perché ha perduto la luce, piangi per uno stolto perché ha perduto il senno.
Piangi meno per un morto perché ora riposa, ma la vita dello stolto è peggiore della morte.
[12] Il lutto per un morto dura sette giorni, per uno stolto ed empio tutti i giorni della sua vita.
[13] Con uno stolto non prolungare il discorso, e non frequentare l'insensato:  nella sua insipienza ti disprezzerà in ogni modo. 
Guàrdati da lui, per non avere noie e per non contaminarti al suo contatto.
Evitalo e troverai pace, non sarai disgustato dalla sua insipienza.
[14] Che c'è di più pesante del piombo?
E qual è il suo nome, se non quello di stolto?
[15] Sabbia, sale e massa di ferro si portano meglio che un insensato.
[16] Una travatura di legno ben connessa in una casa non viene scompaginata per un terremoto, così un cuore consolidato da matura riflessione non si scoraggia nel momento critico.
[17] Un cuore sorretto da sagge riflessioni è come un bel fregio su parete levigata.
[18] Ciottoli posti su un'altura di fronte al vento non resistono, così un cuore meschino, basato su stolti pensieri, non regge di fronte a un qualsiasi timore.
[19] Chi punge un occhio lo fa lacrimare, chi punge un cuore ne scopre il sentimento.
[20] Chi scaglia un sasso contro gli uccelli li mette in fuga, chi offende un amico rompe l'amicizia.
[21] Se hai sguainato la spada contro un amico, non disperare: può esserci un ritorno.
[22] Se hai aperto la bocca contro un amico, non temere: può esserci riconciliazione, tranne il caso d'insulto, di arroganza, di segreti svelati e di un colpo a tradimento; in questi casi ogni amico scompare.
[23] Conquìstati la fiducia del prossimo nella sua povertà, per godere con lui nella sua prosperità.
Nel tempo della tribolazione restagli vicino, per avere parte alla sua eredità.
 L'apparenza infatti non è sempre da disprezzare né deve meravigliare che un ricco non abbia senno. [24] Prima del fuoco c'è vapore e fumo di fornace, così prima del sangue ci sono le ingiurie.
[25] Non mi vergognerò di proteggere un amico, non mi nasconderò davanti a lui.
[26] Se mi succederà il male a causa sua, chiunque lo venga a sapere si guarderà da lui.
[27] Chi porrà una guardia alla mia bocca, e alle mie labbra un sigillo guardingo,
perché io non cada per colpa loro e la mia lingua non sia la mia rovina?

{23}
[1] Signore, padre e padrone della mia vita, non abbandonarmi al loro volere, non lasciarmi cadere a causa loro.
[2] Chi fustigherà i miei pensieri e chi insegnerà la sapienza al mio cuore, perché non siano risparmiati i miei errori e i loro peccati non restino impuniti, [3] perché non si moltiplichino i miei errori e non aumentino di numero i miei peccati, e io non cada davanti ai miei avversari e il nemico non gioisca su di me?
 Per loro è lontana la speranza della tua misericordia. [4] Signore, padre e Dio della mia vita, non darmi l'arroganza degli occhi [5] e allontana da me ogni smodato desiderio.
[6] Sensualità e libidine non s'impadroniscano di me, a desideri vergognosi non mi abbandonare.
[7] Ascoltate, figli, come disciplinare la bocca, chi ne tiene conto non sarà colto in flagrante.
[8] Il peccatore è vittima delle proprie labbra, il maldicente e il superbo vi trovano inciampo.
[9] Non abituare la bocca al giuramento, non abituarti a proferire il nome del Santo.
[10] Infatti, come un servo interrogato accuratamente non mancherà di prendere lividure, così chi giura e pronuncia il Nome di continuo di certo non sarà esente da peccato.
[11] Un uomo dai molti giuramenti accumula iniquità; il flagello non si allontana dalla sua casa.
Se sbaglia, il suo peccato è su di lui; se non ne tiene conto, pecca due volte.
Se giura il falso, non sarà giustificato, e la sua casa si riempirà di sventure.
[12] C'è un modo di parlare paragonabile alla morte: che non si trovi nella discendenza di Giacobbe!
Da tutto questo infatti staranno lontano i pii, così non si rotoleranno nei peccati.
[13] Non abituare la tua bocca a grossolane volgarità, in esse infatti c'è motivo di peccato.
[14] Ricorda tuo padre e tua madre quando siedi tra i grandi, perché non lo dimentichi davanti a loro e per abitudine non dica sciocchezze, e non giunga a desiderare di non essere nato e maledica il giorno della tua nascita.
[15] Un uomo abituato a discorsi ingiuriosi non si correggerà in tutta la sua vita.
[16] Due tipi di persone moltiplicano i peccati, e un terzo provoca l'ira: una passione ardente come fuoco acceso non si spegnerà finché non sia consumata; un uomo impudico nel suo corpo non desisterà finché il fuoco non lo divori; [17] per l'uomo impudico ogni pane è appetitoso, non si stancherà finché non muoia.
[18] L'uomo infedele al proprio letto dice fra sé: «Chi mi vede?
C'è buio intorno a me e le mura mi nascondono; nessuno mi vede, perché temere?
Dei miei peccati non si ricorderà l'Altissimo».
[19] Egli teme solo gli occhi degli uomini, non sa che gli occhi del Signore sono mille volte più luminosi del sole; essi vedono tutte le vie degli uomini e penetrano fin nei luoghi più segreti.
[20] Tutte le cose, prima che fossero create, gli erano note, allo stesso modo anche dopo la creazione.
[21] Quest'uomo sarà condannato nelle piazze della città, sarà sorpreso dove meno se l'aspetta.
[22] Così anche la donna che tradisce suo marito e gli porta un erede avuto da un altro.
[23] Prima di tutto ha disobbedito alla legge dell'Altissimo, in secondo luogo ha commesso un torto verso il marito, in terzo luogo si è macchiata di adulterio e ha portato in casa figli di un estraneo.
[24] Costei sarà trascinata davanti all'assemblea e si procederà a un'inchiesta sui suoi figli.
[25] I suoi figli non metteranno radici, i suoi rami non porteranno frutto.
[26] Lascerà il suo ricordo come una maledizione, la sua infamia non sarà cancellata.
[27] I superstiti sapranno che nulla è meglio del timore del Signore, nulla è più dolce dell'osservare i suoi comandamenti.
[28] Grande gloria è seguire Dio, essere a lui graditi è lunga vita.

{24}
[1] La sapienza fa il proprio elogio, in mezzo al suo popolo proclama la sua gloria.
[2] Nell'assemblea dell'Altissimo apre la bocca, dinanzi alle sue schiere proclama la sua gloria: [3] «Io sono uscita dalla bocca dell'Altissimo e come nube ho ricoperto la terra.
[4] Io ho posto la mia dimora lassù, il mio trono era su una colonna di nubi.
[5] Ho percorso da sola il giro del cielo, ho passeggiato nelle profondità degli abissi.
[6] Sulle onde del mare e su tutta la terra, su ogni popolo e nazione ho preso dominio.
[7] Fra tutti questi ho cercato un luogo di riposo, qualcuno nel cui territorio potessi risiedere.
[8] Allora il creatore dell'universo mi diede un ordine, colui che mi ha creato mi fece piantare la tenda e mi disse: "Fissa la tenda in Giacobbe e prendi eredità in Israele".
[9] Prima dei secoli, fin dal principio, egli mi ha creato, per tutta l'eternità non verrò meno.
[10] Nella tenda santa davanti a lui ho officiato e così mi sono stabilita in Sion.
[11] Nella città che egli ama mi ha fatto abitare e in Gerusalemme è il mio potere.
[12] Ho posto le radici in mezzo a un popolo glorioso, nella porzione del Signore è la mia eredità.
[13] Sono cresciuta come un cedro sul Libano, come un cipresso sui monti dell'Ermon.
[14] Sono cresciuta come una palma in Engàddi e come le piante di rose in Gerico, come un ulivo maestoso nella pianura e come un platano mi sono elevata.
[15] Come cinnamòmo e balsamo di aromi, come mirra scelta ho sparso profumo, come gàlbano, ònice e storace, come nuvola d'incenso nella tenda.
[16] Come un terebinto io ho esteso i miei rami e i miei rami sono piacevoli e belli.
[17] Io come vite ho prodotto splendidi germogli e i miei fiori danno frutti di gloria e ricchezza.
[18] Io sono la madre del bell'amore e del timore, della conoscenza e della santa speranza;  eterna, sono donata a tutti i miei figli, a coloro che sono scelti da lui. [19] Avvicinatevi a me, voi che mi desiderate, e saziatevi dei miei frutti, [20] perché il ricordo di me è più dolce del miele, il possedermi vale più del favo di miele.
[21] Quanti si nutrono di me avranno ancora fame e quanti bevono di me avranno ancora sete.
[22] Chi mi obbedisce non si vergognerà, chi compie le mie opere non peccherà».
[23] Tutto questo è il libro dell'alleanza del Dio altissimo, la legge che Mosè ci ha prescritto, eredità per le assemblee di Giacobbe.
[24] Non cessate di rafforzarvi nel Signore, aderite a lui perché vi dia vigore.
Il Signore onnipotente è l'unico Dio e non c'è altro salvatore al di fuori di lui. [25] Essa trabocca di sapienza come il Pison e come il Tigri nella stagione delle primizie, [26] effonde intelligenza come l'Eufrate e come il Giordano nei giorni della mietitura, [27] come luce irradia la dottrina, come il Ghicon nei giorni della vendemmia.
[28] Il primo uomo non ne ha esaurito la conoscenza e così l'ultimo non l'ha mai pienamente indagata.
[29] Il suo pensiero infatti è più vasto del mare e il suo consiglio è più profondo del grande abisso.
[30]  Io, come un canale che esce da un fiume e come un acquedotto che entra in un giardino, [31] ho detto: «Innaffierò il mio giardino e irrigherò la mia aiuola».
Ma ecco, il mio canale è diventato un fiume e il mio fiume è diventato un mare.
[32] Farò ancora splendere la dottrina come l'aurora, la farò brillare molto lontano. [33] Riverserò ancora l'insegnamento come profezia, lo lascerò alle generazioni future.
[34] Vedete che non ho faticato solo per me, ma per tutti quelli che la cercano.

{25}
[1] Di tre cose si compiace l'anima mia, ed esse sono gradite al Signore e agli uomini: concordia di fratelli, amicizia tra vicini, moglie e marito che vivono in piena armonia.
[2] Tre tipi di persone detesta l'anima mia, la loro vita è per me un grande orrore: il povero superbo, il ricco bugiardo, il vecchio adultero privo di senno.
[3] Se non hai raccolto in gioventù, che cosa vuoi trovare nella vecchiaia?
[4] Quanto s'addice il giudicare ai capelli bianchi e agli anziani il saper dare consigli!
[5] Quanto s'addice la sapienza agli anziani, il discernimento e il consiglio alle persone onorate!
[6] Corona dei vecchi è un'esperienza molteplice, loro vanto è temere il Signore.
[7] Nove situazioni ritengo felici nel mio cuore, la decima la dirò con parole: un uomo allietato dai figli, chi vede da vivo la caduta dei suoi nemici; [8] felice chi vive con una moglie assennata, chi non ara con il bue e l'asino insieme, chi non ha peccato con la sua lingua, chi non ha servito a uno indegno di lui; [9] felice chi ha trovato la prudenza, chi parla a gente che l'ascolta; [10] quanto è grande chi ha trovato la sapienza, ma nessuno supera chi teme il Signore!
[11] Il timore del Signore vale più di ogni cosa; chi lo possiede a chi potrà essere paragonato?
[12] Il timore del Signore è inizio di amore per lui, la fede è inizio di adesione a lui.
[13]  Qualunque ferita, ma non la ferita del cuore, qualunque malvagità, ma non la malvagità di una donna; [14] qualunque sventura, ma non quella causata da persone che odiano, qualunque vendetta, ma non la vendetta dei nemici.
[15] Non c'è veleno peggiore del veleno di un serpente, non c'è ira peggiore dell'ira di una donna.
[16] Preferirei abitare con un leone e con un drago piuttosto che abitare con una donna malvagia.
[17] La malvagità di una donna ne àltera l'aspetto, rende il suo volto tetro come quello di un orso.
[18] Suo marito siede in mezzo ai suoi vicini e senza volerlo geme amaramente.
[19] Ogni malizia è nulla di fronte alla malizia di una donna, possa piombarle addosso la sorte del peccatore!
[20] Come una salita sabbiosa per i piedi di un vecchio, tale la donna linguacciuta per un uomo pacifico.
[21] Non soccombere al fascino di una donna, per una donna non ardere di passione.
[22] Motivo di sdegno, di rimprovero e di grande disprezzo è una donna che mantiene il proprio marito.
[23] Animo abbattuto e volto triste e ferita al cuore è una donna malvagia; mani inerti e ginocchia infiacchite, tale è colei che non rende felice il proprio marito.
[24] Dalla donna ha inizio il peccato e per causa sua tutti moriamo.
[25] Non dare all'acqua via d'uscita né libertà di parlare a una donna malvagia.
[26] Se non cammina al cenno della tua mano, separala dalla tua carne.

{26}
[1] Fortunato il marito di una brava moglie, il numero dei suoi giorni sarà doppio.
[2] Una donna valorosa è la gioia del marito, egli passerà in pace i suoi anni.
[3] Una brava moglie è davvero una fortuna, viene assegnata a chi teme il Signore.
[4] Ricco o povero, il suo cuore è contento, in ogni circostanza il suo volto è gioioso.
[5] Di tre cose il mio cuore ha paura, e per la quarta sono spaventato: una calunnia diffusa in città, un tumulto di popolo e una falsa accusa, sono cose peggiori della morte; [6] ma crepacuore e lutto è una donna gelosa di un'altra, il flagello della sua lingua fa presa su tutti.
[7] Giogo di buoi sconnesso è una cattiva moglie, chi la prende è come chi afferra uno scorpione.
[8] Motivo di grande sdegno è una donna che si ubriaca, non riuscirà a nascondere la sua vergogna.
[9] Una donna sensuale ha lo sguardo eccitato, la si riconosce dalle sue occhiate.
[10] Fa' buona guardia a una figlia sfrenata, perché non ne approfitti, se trova indulgenza.
[11] Guàrdati dalla donna che ha lo sguardo impudente, non meravigliarti se poi ti fa del male.
[12] Come un viandante assetato apre la bocca e beve qualsiasi acqua a lui vicina, così ella siede davanti a ogni palo e apre a qualsiasi freccia la faretra.
[13] La grazia di una donna allieta il marito, il suo senno gli rinvigorisce le ossa.
[14] È un dono del Signore una donna silenziosa, non c'è prezzo per una donna educata.
[15] Grazia su grazia è una donna pudica, non si può valutare il pregio di una donna riservata.
[16] Il sole risplende nel più alto dei cieli, la bellezza di una brava moglie nell'ornamento della casa.
[17] Lampada che brilla sul sacro candelabro, così è la bellezza di un volto su una robusta statura.
[18] Colonne d'oro su base d'argento sono gambe graziose su solidi piedi. [19] Figlio, conserva sano il fiore dell'età e non affidare la tua forza a donne straniere.
[20] Cerca nella pianura un campo fertile per gettarvi il tuo seme, attendendo la progenie.
[21] Così i frutti che lascerai, fieri della loro nobiltà, prospereranno.
[22] La donna pagata vale uno sputo, se è sposata, è torre di morte per quanti la usano.
[23] La moglie empia l'avrà in sorte il peccatore, quella pia sarà data a chi teme il Signore.
[24] La donna impudica cerca sempre il disonore, una figlia pudica è riservata anche con il marito.
[25] La donna sfrontata viene stimata come un cane, quella che ha pudore teme il Signore.
[26] La donna che onora il marito a tutti appare saggia, quella orgogliosa che lo umilia sarà empia per tutti.
Felice il marito di una brava moglie, il numero dei suoi giorni sarà raddoppiato.
[27] La donna che grida ed è chiacchierona è come tromba di guerra che suona la carica.
L'uomo che si trova in simili condizioni passa la vita tra rumori di guerra. [28] Due cose rattristano il mio cuore, e una terza mi provoca collera: un guerriero che languisce nella miseria, uomini saggi trattati con disprezzo e chi passa dalla giustizia al peccato: il Signore lo tiene pronto per la spada.
[29]  È difficile che il commerciante sia esente da colpe e il rivenditore sia indenne da peccato.

{27}
[1] Per amore del denaro molti peccano, chi cerca di arricchire volta lo sguardo.
[2] Fra le giunture delle pietre si conficca un piolo, tra la compera e la vendita s'insinua il peccato.
[3] Se non ti afferri con forza al timore del Signore, la tua casa andrà presto in rovina.
[4] Quando si scuote un setaccio restano i rifiuti; così quando un uomo discute, ne appaiono i difetti.
[5] I vasi del ceramista li mette a prova la fornace, così il modo di ragionare è il banco di prova per un uomo.
[6] Il frutto dimostra come è coltivato l'albero, così la parola rivela i pensieri del cuore.
[7] Non lodare nessuno prima che abbia parlato, poiché questa è la prova degli uomini.
[8] Se cerchi la giustizia, la raggiungerai e te ne rivestirai come di un manto di gloria.
[9] Gli uccelli sostano presso i loro simili, la verità ritorna a quelli che fanno cose giuste.
[10] Il leone insidia la preda, così il peccato coloro che fanno cose ingiuste.
[11] Nel discorso del pio c'è sempre saggezza, ma lo stolto muta come la luna.
[12] Tra gli insensati non perdere tempo, tra i saggi invece férmati a lungo.
[13] Il parlare degli stolti è un orrore, essi ridono tra i bagordi del peccato.
[14] Il linguaggio di chi giura spesso fa rizzare i capelli, e i loro litigi fanno turare gli orecchi.
[15] Spargimento di sangue è la rissa dei superbi, ed è penoso ascoltare le loro invettive.
[16] Chi svela i segreti perde l'altrui fiducia e non trova più un amico per il suo cuore.
[17] Ama l'amico e sii a lui fedele, ma se hai svelato i suoi segreti, non corrergli dietro, [18] perché, come chi ha perduto uno che è morto, così tu hai perduto l'amicizia del tuo prossimo.
[19] Come un uccello che ti sei fatto scappare di mano, così hai lasciato andare il tuo amico e non lo riprenderai.
[20] Non inseguirlo, perché ormai è lontano, è fuggito come una gazzella dal laccio.
[21] Perché si può fasciare una ferita e un'ingiuria si può riparare, ma chi ha svelato segreti non ha più speranza.
[22] Chi ammicca con l'occhio trama il male, ma chi lo conosce si allontana da lui.
[23] Davanti a te la sua bocca è dolce e ammira i tuoi discorsi, ma alle tue spalle cambierà il suo parlare e porrà inciampo alle tue parole.
[24] Io odio molte cose, ma nessuna quanto lui, anche il Signore lo ha in odio.
[25] Chi scaglia un sasso in alto, se lo tira sulla testa, e un colpo a tradimento ferisce chi lo vibra.
[26] Chi scava una fossa vi cade dentro, chi tende un laccio vi resta preso.
[27] Il male si ritorce su chi lo fa, egli non sa neppure da dove gli venga.
[28] Derisione e insulto per il superbo, la vendetta, come un leone, lo attende al varco.
[29] Sono presi al laccio quanti gioiscono per la caduta dei pii, il dolore li consumerà prima della loro morte.
[30] Rancore e ira sono cose orribili, e il peccatore le porta dentro.

{28}
[1] Chi si vendica subirà la vendetta del Signore, il quale tiene sempre presenti i suoi peccati.
[2] Perdona l'offesa al tuo prossimo e per la tua preghiera ti saranno rimessi i peccati.
[3] Un uomo che resta in collera verso un altro uomo, come può chiedere la guarigione al Signore?
[4] Lui che non ha misericordia per l'uomo suo simile, come può supplicare per i propri peccati?
[5] Se lui, che è soltanto carne, conserva rancore, chi espierà per i suoi peccati?
[6] Ricòrdati della fine e smetti di odiare, della dissoluzione e della morte e resta fedele ai comandamenti.
[7] Ricorda i precetti e non odiare il prossimo, l'alleanza dell'Altissimo e dimentica gli errori altrui.
[8] Astieniti dalle risse e diminuirai i peccati, perché l'uomo passionale attizza la lite.
[9] Un uomo peccatore semina discordia tra gli amici e tra persone pacifiche diffonde la calunnia.
[10] Il fuoco divampa in proporzione dell'esca,  così la lite s'accresce con l'ostinazione; il furore di un uomo è proporzionato alla sua forza, la sua ira cresce in base alla sua ricchezza.
[11] Una lite concitata accende il fuoco, una rissa violenta fa versare sangue.
[12] Se soffi su una scintilla, divampa, se vi sputi sopra, si spegne; eppure ambedue le cose escono dalla tua bocca.
[13] Maledici il calunniatore e l'uomo che è bugiardo, perché hanno rovinato molti che stavano in pace.
[14] Le dicerie di una terza persona hanno sconvolto molti, li hanno scacciati di nazione in nazione; hanno demolito città fortificate e rovinato casati potenti.
[15] Le dicerie di una terza persona hanno fatto ripudiare donne forti, privandole del frutto delle loro fatiche.
[16] Chi a esse presta attenzione certo non troverà pace, non vivrà tranquillo nella sua dimora.
[17] Un colpo di frusta produce lividure, ma un colpo di lingua rompe le ossa.
[18] Molti sono caduti a fil di spada, ma non quanti sono periti per colpa della lingua.
[19] Beato chi è al riparo da essa, chi non è esposto al suo furore, chi non ha trascinato il suo giogo e non è stato legato con le sue catene.
[20] Il suo giogo è un giogo di ferro; le sue catene sono catene di bronzo.
[21] Spaventosa è la morte che la lingua procura, al confronto è preferibile il regno dei morti.
[22] Essa non ha potere sugli uomini pii, questi non bruceranno alla sua fiamma.
[23] Quanti abbandonano il Signore in essa cadranno, fra costoro divamperà senza spegnersi mai.
Si avventerà contro di loro come un leone e come una pantera ne farà scempio.
[24a] Ecco, recingi pure la tua proprietà con siepe spinosa, [25b] e sulla tua bocca fa' porta e catenaccio.
[24b] Metti sotto chiave l'argento e l'oro, [25a] ma per le tue parole fa' bilancia e peso.
[26] Sta' attento a non scivolare a causa della lingua, per non cadere di fronte a chi ti insidia.

{29}
[1] Chi pratica la misericordia concede prestiti al prossimo, chi lo sostiene con la sua mano osserva i comandamenti.
[2] Da' in prestito al prossimo quando ha bisogno, e a tua volta restituisci al prossimo nel momento fissato.
[3] Mantieni la parola e sii leale con lui, e in ogni momento troverai quello che ti occorre.
[4] Molti considerano il prestito come cosa trovata e causano fastidi a coloro che li hanno aiutati.
[5] Prima di ricevere, uno bacia la mano del creditore e parla con voce sommessa delle ricchezze altrui; ma alla scadenza cerca di guadagnare tempo, trova delle scuse e incolpa le circostanze.
[6] Se paga, a stento riceve la metà, e deve considerarla come una cosa trovata.
In caso contrario, spoglia il creditore dei suoi averi e senza motivo se lo rende nemico; maledizioni e ingiurie gli restituisce, e invece della gloria gli rende disprezzo.
[7] Molti si rifiutano di prestare non per cattiveria, ma per paura di essere derubati senza ragione.
[8] Tuttavia sii paziente con il misero, e non fargli attendere troppo a lungo l'elemosina.
[9] Per amore del comandamento soccorri chi ha bisogno, secondo la sua necessità non rimandarlo a mani vuote.
[10] Perdi pure denaro per un fratello e un amico, non si arrugginisca inutilmente sotto una pietra.
[11] Disponi dei beni secondo i comandamenti dell'Altissimo e ti saranno più utili dell'oro.
[12] Riponi l'elemosina nei tuoi scrigni ed essa ti libererà da ogni male.
[13] Meglio di uno scudo resistente e di una lancia pesante, essa combatterà per te di fronte al nemico.
[14] L'uomo buono garantisce per il prossimo, ma chi ha perduto ogni vergogna lo abbandona.
[15] Non dimenticare il favore di chi si è fatto garante, poiché egli si è impegnato per te.
[16] Il vizioso dilapida i beni del suo garante [17] e l'ingrato di cuore abbandona chi l'ha salvato.
[18] La cauzione ha rovinato molta gente onesta, li ha sballottati come onda del mare.
Ha mandato in esilio uomini potenti, li ha costretti a vagare fra genti straniere.
[19] Un peccatore si precipita verso la garanzia, va dietro ai guadagni e finisce in tribunale.
[20] Aiuta il tuo prossimo secondo la tua possibilità e bada a te stesso per non rovinarti.
[21] Le prime necessità della vita sono acqua, pane e vestito, e una casa che protegga l'intimità.
[22] Meglio vivere da povero sotto un riparo di tavole, che godere di cibi sontuosi in casa d'altri.
[23] Sii contento del poco come del molto, e non ti sentirai rinfacciare di essere forestiero.
[24] Brutta vita andare di casa in casa, non potrai aprire bocca dove sarai forestiero.
[25] Dovrai accogliere gli ospiti, versare vino senza un grazie, e oltre a ciò ascolterai parole amare: [26] «Vieni, forestiero, apparecchia la tavola, se hai qualche cosa sotto mano, dammi da mangiare».
[27] «Vattene via, forestiero, c'è uno più importante di te, mio fratello sarà mio ospite, ho bisogno della casa».
[28] Per un uomo che ha intelligenza sono dure queste cose: il rimprovero di essere forestiero e l'insulto di un creditore.

{30}
[1] Chi ama il proprio figlio usa spesso la frusta per lui, per gioire di lui alla fine.
[2] Chi corregge il proprio figlio ne trarrà vantaggio e se ne potrà vantare con i suoi conoscenti.
[3] Chi istruisce il proprio figlio rende geloso il nemico e davanti agli amici si rallegra.
[4] Muore il padre? È come se non morisse, perché dopo di sé lascia uno che gli è simile.
[5] Durante la vita egli gioisce nel contemplarlo, in punto di morte non prova dolore.
[6] Per i nemici lascia un vendicatore, per gli amici uno che sa ricompensarli.
[7] Chi accarezza un figlio ne fascerà poi le ferite, a ogni grido il suo cuore sarà sconvolto.
[8] Un cavallo non domato diventa caparbio, un figlio lasciato a se stesso diventa testardo.
[9] Vezzeggia il figlio ed egli ti riserverà delle sorprese, scherza con lui, ti procurerà dispiaceri.
[10] Non ridere con lui per non doverti rattristare, e non debba alla fine digrignare i denti.
[11] Non concedergli libertà in gioventù, non prendere alla leggera i suoi errori.
[12] Piegagli il collo quando è giovane, e battigli i fianchi finché è fanciullo, perché poi intestardito non ti disobbedisca e tu ne abbia un profondo dolore.
[13] Educa tuo figlio e prenditi cura di lui, così non dovrai sopportare la sua insolenza.
[14] Meglio un povero di aspetto sano e forte che un ricco malato nel suo corpo.
[15] Salute e vigore valgono più di tutto l'oro, un corpo robusto più di un'immensa fortuna.
[16] Non c'è ricchezza superiore alla salute del corpo e non c'è felicità più grande della gioia del cuore.
[17] Meglio la morte che una vita amara, il riposo eterno che una malattia cronica.
[18] Cose buone versate su una bocca chiusa sono come cibi deposti sopra una tomba.
[19] A che serve all'idolo l'offerta di frutti?
Esso non mangia né sente il profumo; così è per colui che il Signore perséguita.
[20] Egli guarda con gli occhi e geme, come un eunuco che abbraccia una vergine e geme:  così è per colui che fa giustizia con violenza. [21] Non darti in balìa della tristezza e non tormentarti con i tuoi pensieri.
[22] La gioia del cuore è la vita dell'uomo, l'allegria dell'uomo è lunga vita.
[23] Distraiti e consola il tuo cuore, tieni lontana la profonda tristezza, perché la tristezza ha rovinato molti e in essa non c'è alcun vantaggio.
[24] Gelosia e ira accorciano i giorni, le preoccupazioni anticipano la vecchiaia.
[25] Un cuore limpido e sereno si accontenta dei cibi e gusta tutto quello che mangia.

{31}
[1] L'insonnia del ricco consuma il corpo, i suoi affanni gli tolgono il sonno.
[2] Le preoccupazioni dell'insonnia non lasciano dormire, come una grave malattia bandiscono il sonno.
[3] Un ricco fatica nell'accumulare ricchezze, e se riposa è per darsi ai piaceri.
[4] Un povero fatica nelle privazioni della vita, ma se si riposa cade in miseria.
[5] Chi ama l'oro non sarà esente da colpa, chi insegue il denaro ne sarà fuorviato.
[6] Molti sono andati in rovina a causa dell'oro, e la loro rovina era davanti a loro.
[7] È una trappola per quanti ne sono infatuati, e ogni insensato vi resta preso.
[8] Beato il ricco che si trova senza macchia e che non corre dietro all'oro.
[9] Chi è costui? Lo proclameremo beato, perché ha compiuto meraviglie in mezzo al suo popolo.
[10] Chi ha subìto questa prova ed è risultato perfetto?
Sarà per lui un titolo di vanto.
Chi poteva trasgredire e non ha trasgredito, fare il male e non lo ha fatto?
[11] Per questo si consolideranno i suoi beni e l'assemblea celebrerà le sue beneficenze.
[12] Sei seduto davanti a una tavola sontuosa?
Non spalancare verso di essa la tua bocca e non dire: «Che abbondanza qua sopra!».
[13] Ricòrdati che è un male l'occhio cattivo.
Che cosa è stato creato peggiore dell'occhio?
Per questo esso lacrima davanti a tutti.
[14] Non tendere la mano dove un altro volge lo sguardo e non precipitarti sul piatto insieme con lui.
[15] A partire da te intendi i desideri del tuo prossimo e su ogni cosa rifletti.
[16] Mangia da uomo frugale ciò che ti è posto dinanzi, non masticare con voracità per non renderti odioso.
[17] Sii il primo a smettere per educazione, non essere ingordo per non incorrere nel disprezzo.
[18] Se siedi tra molti invitati, non essere il primo a tendere la mano.
[19] Per un uomo educato il poco è sufficiente; quando si corica non respira con affanno.
[20] Il sonno è salubre se lo stomaco è regolato, al mattino ci si alza e si è padroni di sé.
Il tormento dell'insonnia e della nausea e la colica accompagnano l'uomo ingordo.
[21] Se sei stato forzato a eccedere nei cibi, àlzati, va' a vomitare e ti sentirai sollevato.
[22] Ascoltami, figlio, e non disprezzarmi, alla fine troverai vere le mie parole.
In tutte le tue opere sii diligente e nessuna malattia ti coglierà.
[23] Molti lodano chi è sontuoso nei banchetti, e la testimonianza della sua munificenza è degna di fede.
[24] La città mormora di chi è tirchio nel banchetto, e la testimonianza della sua avarizia è esatta.
[25] Non fare lo spavaldo con il vino, perché il vino ha mandato molti in rovina.
[26] La fornace prova il metallo nella tempera, così il vino i cuori, in una sfida di arroganti.
[27] Il vino è come la vita per gli uomini, purché tu lo beva con misura.
Che vita è quella dove manca il vino? Fin dall'inizio è stato creato per la gioia degli uomini.
[28] Allegria del cuore e gioia dell'anima è il vino bevuto a tempo e a misura. [29] Amarezza dell'anima è il vino bevuto in quantità, con eccitazione e per sfida.
[30] L'ubriachezza accresce l'ira dello stolto a sua rovina, ne diminuisce le forze e gli procura ferite.
[31] Durante un banchetto non rimproverare il vicino, non deriderlo nella sua allegria.
Non dirgli parole di biasimo e non affliggerlo chiedendogli quanto ti deve.

{32}
[1] Se ti hanno fatto capotavola, non esaltarti.
Compòrtati con gli altri come uno di loro.
Pensa a loro e poi mettiti a tavola; [2] quando avrai compiuto il tuo dovere, accòmodati per far festa con loro e ricevere complimenti per le tue buone maniere.
[3] Parla, o anziano, poiché ti si addice, ma con saggezza, e non disturbare la musica.
[4] Quando c'è un'esecuzione non effonderti in chiacchiere, e non fare il sapiente fuori tempo.
[5] Sigillo di rubino su ornamento d'oro è un concerto musicale in un banchetto.
[6] Sigillo di smeraldo in una guarnizione d'oro è la melodia dei canti unita alla dolcezza del vino. [7] Parla, o giovane, se c'è bisogno di te, non più di due volte se sei interrogato.
[8] Compendia il tuo discorso, molte cose in poche parole; compòrtati come uno che sa e che tace a un tempo.
[9] Fra i grandi non mostrarti presuntuoso, e dove vi sono anziani, non ciarlare troppo.
[10] Prima del tuono viene la folgore, prima dell'uomo modesto viene la grazia.
[11] All'ora stabilita àlzati e non restare per ultimo, corri a casa e non indugiare.
[12] Là divèrtiti e fa' quello che ti piace, ma non peccare con parole arroganti.
[13] Per tutto ciò benedici chi ti ha creato, chi ti colma dei suoi benefici.
[14] Chi teme il Signore ne accetta l'istruzione, chi lo ricerca di buon mattino trova il suo favore.
[15] Chi scruta la legge viene appagato, ma l'ipocrita vi trova motivo di scandalo.
[16] Quelli che temono il Signore sanno giudicare, i loro giudizi brillano come luce.
[17] Il peccatore non accetta critiche e trova scuse a suo piacere.
[18] Chi è saggio non trascura la riflessione, l'empio e il superbo non provano alcun timore.
[19] Non fare nulla senza consiglio, non ti pentirai di averlo fatto.
[20] Non camminare in una via piena di ostacoli e non inciamperai in luoghi pietrosi.
[21] Non fidarti di una via senza inciampi,
[22] guàrdati anche dai tuoi figli.
[23] In tutto ciò che fai abbi fiducia in te stesso, perché anche questo è osservare i comandamenti.
[24] Chi crede alla legge è attento ai comandamenti, chi confida nel Signore non subirà alcun danno.

{33}
[1] Chi teme il Signore non incorre in alcun male, ma nella prova sarà ancora liberato.
[2] Un uomo saggio non detesta la legge, ma chi finge con essa è come nave in tempesta.
[3] L'uomo assennato ha fiducia nella legge, per lui è degna di fede come un oracolo.
[4] Prepara il tuo discorso e così sarai ascoltato, raccogli il tuo insegnamento e poi rispondi.
[5] Ruota di carro è il sentimento dello stolto, il suo ragionamento è come l'asse che gira.
[6] Un amico beffardo è come uno stallone, nitrisce sotto chiunque lo cavalca.
[7] Perché un giorno è più importante d'un altro, se tutta la luce dell'anno viene dal sole?
[8] È perché sono stati distinti nel pensiero del Signore, che ha diversificato le stagioni e le feste.
[9] Ha esaltato e santificato alcuni, altri li ha lasciati nel numero dei giorni ordinari.
[10] Anche gli uomini provengono tutti dalla polvere e dalla terra fu creato Adamo.
[11] Ma il Signore li ha distinti nella sua grande sapienza, ha diversificato le loro vie.
[12] Ha benedetto ed esaltato alcuni, altri ha santificato e avvicinato a sé; altri ha maledetto e umiliato e ha rovesciato dalle loro posizioni.
[13] Come argilla nelle mani del vasaio che la modella a suo piacimento, così gli uomini nelle mani di colui che li ha creati e li ricompensa secondo il suo giudizio.
[14] Di fronte al male c'è il bene, di fronte alla morte c'è la vita; così di fronte all'uomo pio c'è il peccatore.
[15] Considera perciò tutte le opere dell'Altissimo: a due a due, una di fronte all'altra.
[16] Anch'io, venuto per ultimo, mi sono tenuto desto, come uno che racimola dietro i vendemmiatori: [17] con la benedizione del Signore sono giunto per primo, come un vendemmiatore ho riempito il tino.
[18] Badate che non ho faticato solo per me, ma per tutti quelli che ricercano l'istruzione.
[19] Ascoltatemi, o grandi del popolo, e voi che dirigete le assemblee, fate attenzione.
[20] Al figlio e alla moglie, al fratello e all'amico non dare un potere su di te finché sei in vita.
Non dare ad altri le tue ricchezze, perché poi non ti penta e debba richiederle.
[21] Finché vivi e in te c'è respiro, non abbandonarti al potere di nessuno.
[22] È meglio che i figli chiedano a te, piuttosto che tu debba volgere lo sguardo alle loro mani.
[23] In tutte le tue opere mantieni la tua autorità e non macchiare la tua dignità.
[24] Quando finiranno i giorni della tua vita, al momento della morte, assegna la tua eredità.
[25] Foraggio, bastone e pesi per l'asino; pane, disciplina e lavoro per lo schiavo.
[26] Fa' lavorare il tuo servo e starai in pace, lasciagli libere le mani e cercherà la libertà.
[27] Giogo e redini piegano il collo, per lo schiavo malvagio torture e castighi.
[28] Mettilo a lavorare perché non stia in ozio, [29] perché l'ozio insegna molte cose cattive.
[30] Mettilo all'opera come gli conviene, e se non obbedisce, stringigli i ceppi.
Ma non esagerare con nessuno e non fare nulla contro la giustizia.
[31] Se hai uno schiavo, sia come te stesso, perché l'hai acquistato a prezzo di sangue.
Se hai uno schiavo, trattalo come un fratello, perché ne avrai bisogno come di te stesso.
[32] Se tu lo maltratti ed egli fuggirà, [33] in quale strada andrai a ricercarlo?

{34}
[1] Speranze vane e fallaci sono quelle dello stolto, e i sogni danno le ali a chi è privo di senno.
[2] Come uno che afferra le ombre e insegue il vento, così è per chi si appoggia sui sogni.
[3] Una cosa di fronte all'altra: tale è la visione dei sogni, di fronte a un volto l'immagine di un volto.
[4] Dall'impuro che cosa potrà uscire di puro?
E dal falso che cosa potrà uscire di vero?
[5] Oracoli, presagi e sogni sono cose fatue, come vaneggia la mente di una donna che ha le doglie.
[6] Se non sono una visione inviata dall'Altissimo, non permettere che se ne occupi la tua mente.
[7] I sogni hanno indotto molti in errore, e andarono in rovina quelli che vi avevano sperato.
[8] La legge deve compiersi senza inganno, e la sapienza è perfetta sulla bocca di chi è fedele.
[9] Chi ha viaggiato conosce molte cose, chi ha molta esperienza parla con intelligenza.
[10] Chi non ha avuto prove, poco conosce; [11] chi ha viaggiato ha una grande accortezza.
[12] Ho visto molte cose nei miei viaggi, il mio sapere è più che le mie parole.
[13] Spesso ho corso pericoli mortali, ma mi sono salvato grazie alla mia esperienza.
[14] Lo spirito di quelli che temono il Signore vivrà, [15] perché la loro speranza è posta in colui che li salva.
[16] Chi teme il Signore non ha paura di nulla e non si spaventa perché è lui la sua speranza.
[17] Beato colui che teme il Signore.
[18] A chi si appoggia? Chi è il suo sostegno?
[19] Gli occhi del Signore sono su quelli che lo amano; egli è protezione potente e sostegno vigoroso, riparo dal vento infuocato e dal sole meridiano, difesa contro gli ostacoli, soccorso nella caduta.
[20] Il Signore solleva l'anima e illumina gli occhi, concede guarigione, vita e benedizione. [21] Sacrificare il frutto dell'ingiustizia è un'offerta da scherno [22] e i doni dei malvagi non sono graditi.
[23] L'Altissimo non gradisce le offerte degli empi né perdona i peccati secondo il numero delle vittime.
[24] Sacrifica un figlio davanti al proprio padre chi offre un sacrificio con i beni dei poveri.
[25] Il pane dei bisognosi è la vita dei poveri, colui che glielo toglie è un sanguinario.
[26] Uccide il prossimo chi gli toglie il nutrimento, [27] versa sangue chi rifiuta il salario all'operaio.
[28] Uno edifica e l'altro abbatte: che vantaggio ne ricavano, oltre la fatica?
[29] Uno prega e l'altro maledice: quale delle due voci ascolterà il Signore?
[30] Chi si purifica per un morto e lo tocca di nuovo, quale vantaggio ha nella sua abluzione?
[31] Così l'uomo che digiuna per i suoi peccati e poi va e li commette di nuovo: chi ascolterà la sua supplica?
Quale vantaggio ha nell'essersi umiliato?

{35}
[1] Chi osserva la legge vale quanto molte offerte; [2] chi adempie i comandamenti offre un sacrificio che salva.
[3] Chi ricambia un favore offre fior di farina, [4] chi pratica l'elemosina fa sacrifici di lode.
[5] Cosa gradita al Signore è tenersi lontano dalla malvagità, sacrificio di espiazione è tenersi lontano dall'ingiustizia.
[6] Non presentarti a mani vuote davanti al Signore, [7] perché tutto questo è comandato.
[8] L'offerta del giusto arricchisce l'altare, il suo profumo sale davanti all'Altissimo.
[9] Il sacrificio dell'uomo giusto è gradito, il suo ricordo non sarà dimenticato.
[10] Glorifica il Signore con occhio contento, non essere avaro nelle primizie delle tue mani.
[11] In ogni offerta mostra lieto il tuo volto, con gioia consacra la tua decima.
[12] Da' all'Altissimo secondo il dono da lui ricevuto, e con occhio contento, secondo la tua possibilità, [13] perché il Signore è uno che ripaga e ti restituirà sette volte tanto.
[14] Non corromperlo con doni, perché non li accetterà, [15] e non confidare in un sacrificio ingiusto, perché il Signore è giudice e per lui non c'è preferenza di persone.
[16] Non è parziale a danno del povero e ascolta la preghiera dell'oppresso.
[17] Non trascura la supplica dell'orfano, né la vedova, quando si sfoga nel lamento.
[18] Le lacrime della vedova non scendono forse sulle sue guance [19] e il suo grido non si alza contro chi gliele fa versare? [20] Chi la soccorre è accolto con benevolenza, la sua preghiera arriva fino alle nubi.
[21] La preghiera del povero attraversa le nubi né si quieta finché non sia arrivata; non desiste finché l'Altissimo non sia intervenuto [22] e abbia reso soddisfazione ai giusti e ristabilito l'equità.
Il Signore certo non tarderà né si mostrerà paziente verso di loro, finché non abbia spezzato le reni agli spietati [23] e si sia vendicato delle nazioni, finché non abbia estirpato la moltitudine dei violenti e frantumato lo scettro degli ingiusti, [24] finché non abbia reso a ciascuno secondo il suo modo di agire e giudicato le opere degli uomini secondo le loro intenzioni, [25] finché non abbia fatto giustizia al suo popolo e lo abbia allietato con la sua misericordia.
[26] Splendida è la misericordia nel momento della tribolazione, come le nubi apportatrici di pioggia nel tempo della siccità.

{36}
[1] Abbi pietà di noi, Signore, Dio dell'universo, e guarda, [2] infondi il tuo timore su tutte le nazioni.
[3] Alza la tua mano sulle nazioni straniere, perché vedano la tua potenza.
[4] Come davanti a loro ti sei mostrato santo in mezzo a noi, così davanti a noi mostrati grande fra di loro.
[5] Ti riconoscano, come anche noi abbiamo riconosciuto che non c'è Dio al di fuori di te, o Signore.
[6] Rinnova i segni e ripeti i prodigi, [7] glorifica la tua mano e il tuo braccio destro.
[8] Risveglia il tuo sdegno e riversa la tua ira, [9] distruggi l'avversario e abbatti il nemico.
[10] Affretta il tempo e ricòrdati del giuramento, e si narrino le tue meraviglie.
[11] Sia consumato dall'ira del fuoco chi è sopravvissuto e cadano in rovina quelli che maltrattano il tuo popolo.
[12] Schiaccia le teste dei capi nemici che dicono: «Non c'è nessuno al di fuori di noi».
[13] Raduna tutte le tribù di Giacobbe, rendi loro l'eredità come era al principio.
[14] Abbi pietà, Signore, del popolo chiamato con il tuo nome, d'Israele che hai reso simile a un primogenito.
[15] Abbi pietà della tua città santa, di Gerusalemme, luogo del tuo riposo.
[16] Riempi Sion della celebrazione delle tue imprese e il tuo popolo della tua gloria.
[17] Rendi testimonianza alle creature che sono tue fin dal principio, risveglia le profezie fatte nel tuo nome.
[18] Ricompensa coloro che perseverano in te, i tuoi profeti siano trovati degni di fede.
Ascolta, Signore, la preghiera dei tuoi servi, [19]  secondo la benedizione di Aronne sul tuo popolo, e riconoscano tutti quelli che abitano sulla terra che tu sei il Signore, il Dio dei secoli.
[20] Il ventre consuma ogni cibo, eppure un cibo è preferibile a un altro.
[21] Il palato distingue al gusto la selvaggina, così un cuore intelligente i discorsi bugiardi.
[22] Un cuore perverso è causa di dolore, un uomo dalla molta esperienza lo ripaga.
[23] Una donna accetta qualsiasi marito, ma vi è una giovane che è migliore di un'altra.
[24] La bellezza di una donna allieta il volto e sorpassa ogni desiderio dell'uomo.
[25] Se sulla sua lingua vi è bontà e dolcezza, suo marito non è un comune mortale.
[26] Chi si procura una sposa, possiede il primo dei beni, un aiuto adatto a lui e una colonna d'appoggio.
[27] Dove non esiste siepe, la proprietà viene saccheggiata, dove non c'è donna, l'uomo geme randagio.
[28] Chi si fida di un agile ladro che corre di città in città?
Così è per l'uomo che non ha un nido e che si corica là dove lo coglie la notte.

{37}
[1] Ogni amico dice: «Anch'io sono amico», ma c'è chi è amico solo di nome.
[2] Non è forse un dolore mortale un compagno e amico che diventa nemico?
[3] O inclinazione al male, come ti sei insinuata per ricoprire la terra di inganni?
[4] C'è chi si rallegra con l'amico quando tutto va bene, ma al momento della tribolazione gli è ostile.
[5] C'è chi si affligge con l'amico per amore del proprio ventre, ma di fronte alla battaglia prende lo scudo.
[6] Non dimenticarti dell'amico nell'animo tuo, non scordarti di lui nella tua prosperità. [7] Ogni consigliere esalta il consiglio che dà, ma c'è chi consiglia a proprio vantaggio.
[8] Guàrdati da chi vuole darti consiglio e prima informati quali siano le sue necessità: egli infatti darà consigli a suo vantaggio; perché non abbia a gettare un laccio su di te [9] e ti dica: «La tua via è buona», ma poi si tenga in disparte per vedere quel che ti succede.
[10] Non consigliarti con chi ti guarda di sbieco e nascondi le tue intenzioni a quanti ti invidiano.
[11] Non consigliarti con una donna sulla sua rivale e con un pauroso sulla guerra, con un mercante sul commercio e con un compratore sulla vendita, con un invidioso sulla riconoscenza e con uno spietato sulla bontà di cuore, con un pigro su una iniziativa qualsiasi e con un salariato sul raccolto, con uno schiavo pigro su un lavoro importante.
Non dipendere da costoro per nessun consiglio.
[12] Frequenta invece un uomo giusto, di cui sai che osserva i comandamenti e ha un animo simile al tuo, perché se tu cadi, egli saprà compatirti.
[13] Attieniti al consiglio del tuo cuore, perché nessuno ti è più fedele.
[14] Infatti la coscienza di un uomo talvolta suole avvertire meglio di sette sentinelle collocate in alto per spiare.
[15] Per tutte queste cose invoca l'Altissimo, perché guidi la tua via secondo verità.
[16] Principio di ogni opera è la parola, prima di ogni azione c'è la riflessione.
[17] Radice di ogni mutamento è il cuore, [18] da cui derivano quattro scelte: bene e male, vita e morte, ma su tutto domina sempre la lingua.
[19] C'è l'esperto che insegna a molti, ma è inutile a se stesso.
[20] C'è chi posa a saggio nei discorsi ed è odioso, e finisce col mancare di ogni cibo; [21] il Signore non gli ha concesso alcun favore, perché è privo di ogni sapienza.
[22] C'è chi è saggio solo per se stesso e i frutti della sua intelligenza si notano sul suo corpo.
[23] Un uomo saggio istruisce il suo popolo, i frutti della sua intelligenza sono degni di fede.
[24] Un uomo saggio è colmato di benedizioni, tutti quelli che lo vedono lo proclamano beato.
[25] La vita dell'uomo ha i giorni contati, ma i giorni d'Israele sono senza numero.
[26] Il saggio ottiene fiducia tra il suo popolo, e il suo nome vivrà per sempre.
[27] Figlio, per tutta la tua vita esamina te stesso, vedi quello che ti nuoce e non concedertelo.
[28] Difatti non tutto conviene a tutti e non tutti approvano ogni cosa.
[29] Non essere ingordo per qualsiasi ghiottoneria e non ti gettare sulle vivande, [30] perché l'abuso dei cibi causa malattie e l'ingordigia provoca le coliche.
[31] Molti sono morti per ingordigia, chi invece si controlla vivrà a lungo.

{38}
[1] Onora il medico per le sue prestazioni, perché il Signore ha creato anche lui.
[2] Dall'Altissimo infatti viene la guarigione, e anche dal re egli riceve doni.
[3] La scienza del medico lo fa procedere a testa alta, egli è ammirato anche tra i grandi.
[4] Il Signore ha creato medicamenti dalla terra, l'uomo assennato non li disprezza.
[5] L'acqua non fu resa dolce per mezzo di un legno, per far conoscere la potenza di lui?
[6] Ed egli ha dato agli uomini la scienza perché fosse glorificato nelle sue meraviglie.
[7] Con esse il medico cura e toglie il dolore, [8] con queste il farmacista prepara le misture.
Certo non verranno meno le opere del Signore; da lui proviene il benessere sulla terra.
[9] Figlio, non trascurarti nella malattia, ma prega il Signore ed egli ti guarirà.
[10] Allontana l'errore, regola le tue mani, purifica il cuore da ogni peccato.
[11] Offri l'incenso e un memoriale di fior di farina e sacrifici pingui secondo le tue possibilità.
[12] Poi ricorri pure al medico, perché il Signore ha creato anche lui: non stia lontano da te, poiché c'è bisogno di lui.
[13] Ci sono casi in cui il successo è nelle loro mani; [14] anch'essi infatti pregano il Signore perché conceda loro di dare sollievo e guarigione per salvare la vita.
[15] Chi pecca contro il proprio creatore cada nelle mani del medico.
[16] Figlio, versa lacrime sul morto, e come uno che soffre profondamente inizia il lamento; poi seppelliscine il corpo secondo le sue volontà e non trascurare la sua tomba.
[17] Piangi amaramente e alza il tuo caldo lamento, il lutto sia proporzionato alla sua dignità, un giorno o due per evitare maldicenze, poi consolati del tuo dolore.
[18] Infatti dal dolore esce la morte, il dolore del cuore logora la forza.
[19] Nella disgrazia resta il dolore, una vita da povero è maledizione del cuore.
[20] Non abbandonare il tuo cuore al dolore, scaccialo ricordando la tua fine.
[21] Non dimenticare che non c'è ritorno; a lui non gioverai e farai del male a te stesso.
[22] Ricòrdati della mia sorte, che sarà anche la tua: ieri a me e oggi a te.
[23] Nel riposo del morto lascia riposare anche il suo ricordo; consolati di lui, ora che il suo spirito è partito.
[24] La sapienza dello scriba sta nel piacere del tempo libero, chi si dedica poco all'attività pratica diventerà saggio.
[25] Come potrà divenire saggio chi maneggia l'aratro e si vanta di brandire un pungolo, spinge innanzi i buoi e si occupa del loro lavoro e parla solo di vitelli?
[26] Dedica il suo cuore a tracciare solchi e non dorme per dare il foraggio alle giovenche.
[27] Così ogni artigiano e costruttore che passa la notte come il giorno: quelli che incidono immagini per sigilli e con pazienza cercano di variare le figure, dedicano il cuore a riprodurre bene il disegno e stanno svegli per terminare il lavoro.
[28] Così il fabbro che siede vicino all'incudine ed è intento al lavoro del ferro: la vampa del fuoco gli strugge le carni, e col calore della fornace deve lottare; il rumore del martello gli assorda gli orecchi, i suoi occhi sono fissi sul modello di un oggetto, dedica il suo cuore a finire il lavoro e sta sveglio per rifinirlo alla perfezione.
[29] Così il vasaio che è seduto al suo lavoro e con i suoi piedi gira la ruota, è sempre in ansia per il suo lavoro, si affatica a produrre in gran quantità.
[30] Con il braccio imprime una forma all'argilla, mentre con i piedi ne piega la resistenza; dedica il suo cuore a una verniciatura perfetta e sta sveglio per pulire la fornace.
[31] Tutti costoro confidano nelle proprie mani, e ognuno è abile nel proprio mestiere.
[32] Senza di loro non si costruisce una città, nessuno potrebbe soggiornarvi o circolarvi.
Ma essi non sono ricercati per il consiglio del popolo, [33] nell'assemblea non hanno un posto speciale, non siedono sul seggio del giudice e non conoscono le disposizioni della legge.
Non fanno brillare né l'istruzione né il diritto, non compaiono tra gli autori di proverbi, [34] ma essi consolidano la costruzione del mondo, e il mestiere che fanno è la loro preghiera.
Differente è il caso di chi si applica a meditare la legge dell'Altissimo.

{39}
[1] Egli ricerca la sapienza di tutti gli antichi e si dedica allo studio delle profezie.
[2] Conserva i detti degli uomini famosi e penetra le sottigliezze delle parabole, [3] ricerca il senso recondito dei proverbi e si occupa degli enigmi delle parabole.
[4] Svolge il suo compito fra i grandi, lo si vede tra i capi, viaggia in terre di popoli stranieri, sperimentando il bene e il male in mezzo agli uomini.
[5] Gli sta a cuore alzarsi di buon mattino per il Signore, che lo ha creato; davanti all'Altissimo fa la sua supplica, apre la sua bocca alla preghiera e implora per i suoi peccati.
[6] Se il Signore, che è grande, vorrà, egli sarà ricolmato di spirito d'intelligenza: come pioggia effonderà le parole della sua sapienza e nella preghiera renderà lode al Signore.
[7] Saprà orientare il suo consiglio e la sua scienza e riflettere sui segreti di Dio.
[8] Manifesterà la dottrina del suo insegnamento, si vanterà della legge dell'alleanza del Signore.
[9] Molti loderanno la sua intelligenza, egli non sarà mai dimenticato; non scomparirà il suo ricordo, il suo nome vivrà di generazione in generazione.
[10] I popoli parleranno della sua sapienza, l'assemblea proclamerà la sua lode.
[11] Se vivrà a lungo, lascerà un nome più famoso di mille altri e quando morrà, avrà già fatto abbastanza per sé.
[12] Dopo aver riflettuto, parlerò ancora, sono pieno come la luna nel plenilunio.
[13] Ascoltatemi, figli santi, e crescete come una rosa che germoglia presso un torrente.
[14] Come incenso spargete buon profumo, fate sbocciare fiori come il giglio, alzate la voce e cantate insieme, benedite il Signore per tutte le sue opere.
[15] Magnificate il suo nome e proclamate la sua lode, con i canti delle labbra e con le cetre, e nella vostra acclamazione dite così: [16] Quanto sono belle tutte le opere del Signore!
Ogni suo ordine si compirà a suo tempo!
[17] Non bisogna dire: «Che cos'è questo? Perché quello?».
Tutto infatti sarà esaminato a suo tempo.
Alla sua parola l'acqua si arresta come una massa, a un detto della sua bocca si aprono i serbatoi delle acque.
[18] A un suo comando si realizza quanto egli vuole, e nessuno potrà sminuire la sua opera di salvezza.
[19] Le opere di ogni uomo sono davanti a lui, non è possibile nascondersi ai suoi occhi; [20] egli guarda da un'eternità all'altra, nulla è straordinario davanti a lui.
[21] Non bisogna dire: «Che cos'è questo? Perché quello?».
Tutto infatti è stato creato con uno scopo preciso.
[22] La sua benedizione si diffonde come un fiume e come un diluvio inebria la terra.
[23] Così i popoli erediteranno la sua ira, come trasformò le acque in deserto salato.
[24] Le sue vie sono diritte per i santi, ma per gli empi sono piene d'inciampi.
[25] Per i buoni i beni furono creati sin da principio, allo stesso modo i mali per i peccatori.
[26] Le cose di prima necessità per la vita dell'uomo sono: acqua, fuoco, ferro, sale, farina di frumento, latte, miele, succo di uva, olio e vestito.
[27] Tutte queste cose sono un bene per i buoni, allo stesso modo si volgono in male per i peccatori.
[28] Ci sono venti creati per castigare e nella loro furia rafforzano i loro flagelli; quando verrà la fine, scateneranno violenza e placheranno lo sdegno del loro creatore.
[29] Fuoco, grandine, fame e morte sono tutte cose create per il castigo.
[30] Denti delle fiere, scorpioni, vipere e spade vendicatrici sono per la rovina degli empi.
[31] Si rallegrano quando lui li comanda, stanno pronti sulla terra secondo il bisogno e al momento opportuno non trasgrediscono la sua parola.
[32] Di questo ero convinto fin dal principio, vi ho riflettuto e l'ho messo per iscritto: [33] «Le opere del Signore sono tutte buone; egli provvederà a ogni necessità a suo tempo».
[34] Non bisogna dire: «Questo è peggiore di quello».
Tutto infatti al tempo giusto sarà riconosciuto buono.
[35] E ora cantate inni con tutto il cuore e con la bocca, e benedite il nome del Signore.

{40}
[1] Grandi pene sono destinate a ogni uomo e un giogo pesante sta sui figli di Adamo, dal giorno della loro uscita dal grembo materno fino al giorno del ritorno alla madre di tutti.
[2] Il pensiero dell'attesa e il giorno della fine provocano le loro riflessioni e il timore del cuore.
[3] Da chi siede su un trono glorioso fino a chi è umiliato su terra e su cenere, [4] da chi indossa porpora e corona fino a chi è ricoperto di panno grossolano, [5] non c'è che sdegno, invidia, spavento, agitazione, paura della morte, contese e liti.
Anche durante il riposo nel letto il sogno notturno turba i suoi pensieri: [6] per un poco, come niente, sta nel riposo e subito nel sonno si affatica come di giorno, è sconvolto dalla visione del suo cuore, come chi è scampato da una battaglia.
[7] Al momento di mettersi in salvo si sveglia, meravigliandosi dell'irreale timore.
[8] Così è per ogni essere vivente, dall'uomo alla bestia, ma per i peccatori sette volte tanto: [9] morte, sangue, contese, spada, disgrazie, fame, calamità, flagelli.
[10] Questi mali sono stati creati per gli empi, per loro causa venne anche il diluvio.
[11] Tutto quello che proviene dalla terra alla terra ritorna, quanto viene dalle acque rifluisce nel mare.
[12] Ogni corruzione e ogni ingiustizia sparirà, ma la fedeltà resterà per sempre.
[13] Le ricchezze degli ingiusti si prosciugheranno come un torrente, si disperderanno come tuono che echeggia durante l'uragano.
[14] Se gli ingiusti dovranno alzare le mani, ci si rallegrerà, così i trasgressori cadranno in rovina.
[15] La stirpe degli empi non moltiplica i suoi rami, le radici impure sono sopra una pietra dura.
[16] Il giunco su ogni corso d'acqua o sugli argini di un fiume viene tagliato prima di ogni altra erba.
[17] Un atto di bontà è come un giardino di benedizioni, l'elemosina dura per sempre.
[18] La vita di chi basta a se stesso e del lavoratore è dolce, ma più ancora lo è per chi trova un tesoro.
[19] I figli e la fondazione di una città consolidano un nome, ma più ancora è apprezzata una donna irreprensibile.
[20] Vino e musica rallegrano il cuore, ma più ancora l'amore della sapienza.
[21] Il flauto e l'arpa rendono piacevole il canto, ma più ancora una voce soave.
[22] L'occhio desidera grazia e bellezza, ma più ancora il verde dei campi.
[23] Il compagno e l'amico s'incontrano a tempo opportuno, ma più ancora moglie e marito.
[24] Fratelli e soccorritori aiutano nella tribolazione, ma più ancora l'elemosina.
[25] Oro e argento rendono sicuro il piede, ma più ancora è stimato un consiglio.
[26] Ricchezze e potenza sollevano il cuore, ma più ancora il timore del Signore.
Con il timore del Signore non manca nulla, con esso non c'è bisogno di cercare un altro aiuto.
[27] Il timore del Signore è come un giardino di benedizioni e protegge più di qualsiasi gloria.
[28] Figlio, non vivere una vita da mendicante: è meglio morire piuttosto che mendicare.
[29] Un uomo che guarda alla tavola altrui ha una vita che non si può chiamare tale; si contaminerà con cibi estranei, l'uomo sapiente ed educato se ne guarderà.
[30] Il mendicare è dolce nella bocca dello sfrontato, ma dentro di lui c'è un fuoco che brucia.

{41}
[1] O morte, com'è amaro il tuo ricordo per l'uomo che vive sereno nella sua agiatezza, per l'uomo senza assilli e fortunato in tutto e ancora in forze per provare il piacere.
[2] O morte, è gradita la tua sentenza all'uomo indigente e privo di forze, al vecchio decrepito e preoccupato di tutto, a colui che è indocile e ha perduto ogni speranza.
[3] Non temere la sentenza della morte, ricòrdati di chi ti ha preceduto e di chi ti seguirà.
[4] Questo è il decreto del Signore per ogni uomo; perché ribellarsi al volere dell'Altissimo?
Siano dieci, cento, mille anni: negli inferi non ci sono recriminazioni sulla vita.
[5] Figli d'infamia sono i figli dei peccatori, frequentano le case degli empi.
[6] L'eredità dei figli dei peccatori andrà in rovina, con la loro discendenza continuerà il disonore.
[7] Contro un padre empio imprecano i figli, perché a causa sua sono disonorati.
[8] Guai a voi, uomini empi, che avete abbandonato la legge dell'Altissimo!
[9]  Se vi moltiplicate, è per la rovina, se nascete, nascete per la maledizione, e se morite, la maledizione sarà la vostra sorte.
[10] Quanto è dalla terra alla terra ritornerà, così gli empi passano dalla maledizione alla rovina.
[11] Il lutto degli uomini riguarda i loro corpi, la cattiva fama dei peccatori sarà cancellata.
[12] Abbi cura del tuo nome, perché esso sopravviverà a te più di mille grandi tesori d'oro.
[13] I giorni di una vita felice sono contati, ma il buon nome dura per sempre.
[14] Figli, custodite l'istruzione in pace; ma sapienza nascosta e tesoro invisibile, a che cosa servono entrambi?
[15] Meglio l'uomo che nasconde la sua stoltezza di quello che nasconde la sua sapienza.
[16] Perciò provate vergogna per le cose che qui di seguito vi indico: non è bene infatti vergognarsi di qualsiasi cosa, come non si può approvare sempre tutto.
[17] Vergognatevi della prostituzione davanti al padre e alla madre, della menzogna davanti al capo e al potente, [18] del delitto davanti al giudice e al magistrato, dell'empietà davanti all'assemblea e al popolo, dell'ingiustizia davanti al compagno e all'amico, [19] del furto davanti all'ambiente dove abiti, di Dio, che è veritiero, e dell'alleanza, di piegare i gomiti sopra i pani, a tavola, di essere scortese quando ricevi e quando dai, [20] di non rispondere a quanti salutano, dello sguardo su una donna scostumata, [21] del rifiuto fatto a un parente, dell'appropriazione di eredità o donazione, del desiderio per una donna sposata, [22] della relazione con la sua schiava - non accostarti al suo letto -, di dire parole ingiuriose davanti agli amici e, dopo aver donato, di rinfacciare un regalo,

{42}
[1] di ripetere quanto hai udito e di rivelare parole segrete.
Allora saprai veramente che cos'è la vergogna e incontrerai favore presso ogni uomo.
Delle cose seguenti non ti vergognare e non peccare per rispetto umano: [2] della legge dell'Altissimo e dell'alleanza, della sentenza che giustifica l'empio, [3] dei conti con il socio e con i compagni di viaggio, di dare agli altri l'eredità che spetta loro, [4] dell'esattezza della bilancia e dei pesi, di fare acquisti, grandi o piccoli che siano, [5] della contrattazione sul prezzo dei commercianti, della frequente correzione dei figli e di far sanguinare i fianchi di uno schiavo pigro.
[6] Con una moglie malvagia è opportuno il sigillo, dove ci sono troppe mani usa la chiave.
[7] Qualunque cosa depositi, contala e pesala, il dare e l'avere sia tutto per iscritto.
[8] Non vergognarti di correggere l'insensato e lo stolto e il vecchio molto avanti negli anni accusato di fornicazione; così sarai veramente assennato e approvato da ogni vivente.
[9] Per il padre una figlia è un'inquietudine segreta, il pensiero di lei allontana il sonno: nella sua giovinezza, perché non sfiorisca, una volta accasata, perché non sia ripudiata, [10] finché è vergine, perché non sia sedotta e resti incinta nella casa paterna, quando è maritata, perché non cada in colpa, quando è accasata, perché non sia sterile.
[11] Su una figlia ribelle rafforza la vigilanza, perché non ti renda scherno dei nemici, motivo di chiacchiere in città e di rimprovero fra la gente, così da farti vergognare davanti a tutti.
[12] Non considerare nessuno solo per la sua bellezza e non sederti insieme con le donne, [13] perché dagli abiti esce fuori la tignola e dalla donna malizia di donna.
[14] Meglio la cattiveria di un uomo che la compiacenza di una donna, una donna impudente è un obbrobrio.
[15] Ricorderò ora le opere del Signore e descriverò quello che ho visto.
Per le parole del Signore sussistono le sue opere, e il suo giudizio si compie secondo il suo volere.
[16] Il sole che risplende vede tutto, della gloria del Signore sono piene le sue opere.
[17] Neppure ai santi del Signore è dato di narrare tutte le sue meraviglie, che il Signore, l'Onnipotente, ha stabilito perché l'universo stesse saldo nella sua gloria.
[18] Egli scruta l'abisso e il cuore, e penetra tutti i loro segreti.
L'Altissimo conosce tutta la scienza e osserva i segni dei tempi, [19] annunciando le cose passate e future e svelando le tracce di quelle nascoste.
[20] Nessun pensiero gli sfugge, neppure una parola gli è nascosta.
[21] Ha disposto con ordine le meraviglie della sua sapienza, egli solo è da sempre e per sempre: nulla gli è aggiunto e nulla gli è tolto, non ha bisogno di alcun consigliere.
[22] Quanto sono amabili tutte le sue opere!
E appena una scintilla se ne può osservare.
[23] Tutte queste cose hanno vita e resteranno per sempre per tutte le necessità, e tutte gli obbediscono.
[24] Tutte le cose sono a due a due, una di fronte all'altra, egli non ha fatto nulla d'incompleto.
[25] L'una conferma i pregi dell'altra: chi si sazierà di contemplare la sua gloria?

{43}
[1] Vanto del cielo è il limpido firmamento, spettacolo celeste in una visione di gloria.
[2] Il sole, quando appare nel suo sorgere, proclama: «Che meraviglia è l'opera dell'Altissimo!».
[3] A mezzogiorno dissecca la terra e di fronte al suo calore chi può resistere?
[4] Si soffia nella fornace nei lavori a caldo, ma il sole brucia i monti tre volte tanto; emettendo vampe di fuoco, facendo brillare i suoi raggi, abbaglia gli occhi.
[5] Grande è il Signore che lo ha creato e con le sue parole ne affretta il corso.
[6] Anche la luna, sempre puntuale nelle sue fasi, regola i mesi e indica il tempo.
[7] Viene dalla luna l'indicazione di ogni festa, fonte di luce che decresce fino a scomparire.
[8] Da essa il mese prende nome, mirabilmente crescendo secondo le sue fasi.
È un'insegna per le schiere in alto, splendendo nel firmamento del cielo.
[9] Bellezza del cielo è la gloria degli astri, ornamento che brilla nelle altezze del Signore.
[10] Stanno agli ordini di colui che è santo, secondo il suo decreto, non abbandonano le loro postazioni di guardia.
[11] Osserva l'arcobaleno e benedici colui che lo ha fatto: quanto è bello nel suo splendore!
[12] Avvolge il cielo con un cerchio di gloria, lo hanno teso le mani dell'Altissimo.
[13] Con il suo comando fa cadere la neve e fa guizzare i fulmini secondo il suo giudizio: [14] per esso si aprono i tesori celesti e le nubi volano via come uccelli.
[15] Con la sua potenza egli condensa le nuvole e si sminuzzano i chicchi di grandine.
[17a] Il rumore del suo tuono fa tremare la terra, [16] e al suo apparire sussultano i monti; secondo il suo volere soffia lo scirocco, [17b] così anche l'uragano del settentrione e il turbine dei venti.
Egli sparge la neve come uccelli che discendono, come locusta che si posa è la sua caduta.
[18] L'occhio ammira la bellezza del suo candore e il cuore stupisce nel vederla fioccare.
[19] Riversa sulla terra la brina come sale, che gelandosi forma punte di spine.
[20] Soffia la gelida tramontana, sull'acqua si condensa il ghiaccio; esso si posa sull'intera massa d'acqua, che si riveste come di corazza.
[21] Egli divora i monti e brucia il deserto; come fosse fuoco, inaridisce l'erba.
[22] Rimedio di tutto è un annuvolamento improvviso, l'arrivo della rugiada ristora dal caldo.
[23] Con la sua parola egli ha domato l'abisso e vi ha piantato le isole.
[24] I naviganti del mare ne descrivono i pericoli, a sentirli con i nostri orecchi restiamo stupiti; [25] là ci sono opere singolari e stupende, esseri viventi di ogni specie e mostri marini.
[26] Per lui il suo messaggero compie un felice cammino, e per la sua parola tutto sta insieme.
[27] Potremmo dire molte cose e mai finiremmo, ma la conclusione del discorso sia: «Egli è il tutto!».
[28] Come potremmo avere la forza per lodarlo?
Egli infatti, il Grande, è al di sopra di tutte le sue opere.
[29] Il Signore è terribile e molto grande, meravigliosa è la sua potenza.
[30] Nel glorificare il Signore, esaltatelo quanto più potete, perché non sarà mai abbastanza.
Nell'esaltarlo moltiplicate la vostra forza, non stancatevi, perché non finirete mai.
[31] Chi lo ha contemplato e lo descriverà?
Chi può magnificarlo come egli è?
[32] Vi sono molte cose nascoste più grandi di queste: noi contempliamo solo una parte delle sue opere.
[33] Il Signore infatti ha creato ogni cosa e ha dato la sapienza ai suoi fedeli.

{44}
[1] Facciamo ora l'elogio di uomini illustri, dei padri nostri nelle loro generazioni.
[2] Il Signore li ha resi molto gloriosi: la sua grandezza è da sempre.
[3] Signori nei loro regni, uomini rinomati per la loro potenza, consiglieri per la loro intelligenza e annunciatori nelle profezie.
[4] Capi del popolo con le loro decisioni e con l'intelligenza della sapienza popolare; saggi discorsi erano nel loro insegnamento.
[5] Inventori di melodie musicali e compositori di canti poetici.
[6] Uomini ricchi, dotati di forza, che vivevano in pace nelle loro dimore.
[7] Tutti costoro furono onorati dai loro contemporanei, furono un vanto ai loro tempi.
[8] Di loro, alcuni lasciarono un nome, perché se ne celebrasse la lode.
[9] Di altri non sussiste memoria, svanirono come se non fossero esistiti, furono come se non fossero mai stati, e così pure i loro figli dopo di loro.
[10] Questi invece furono uomini di fede, e le loro opere giuste non sono dimenticate.
[11] Nella loro discendenza dimora una preziosa eredità: i loro posteri.
[12] La loro discendenza resta fedele alle alleanze e grazie a loro anche i loro figli.
[13] Per sempre rimarrà la loro discendenza e la loro gloria non sarà offuscata.
[14] I loro corpi furono sepolti in pace, ma il loro nome vive per sempre.
[15] I popoli parlano della loro sapienza, l'assemblea ne proclama la lode.
[16] Enoc piacque al Signore e fu rapito, esempio di conversione per tutte le generazioni.
[17] Noè fu trovato perfetto e giusto, al tempo dell'ira fu segno di riconciliazione; per mezzo suo un resto sopravvisse sulla terra, quando ci fu il diluvio.
[18] Alleanze eterne furono stabilite con lui, perché con il diluvio non fosse distrutto ogni vivente.
[19] Abramo fu grande padre di una moltitudine di nazioni, nessuno fu trovato simile a lui nella gloria.
[20] Egli custodì la legge dell'Altissimo, con lui entrò in alleanza.
Stabilì l'alleanza nella propria carne e nella prova fu trovato degno di fede.
[21] Per questo Dio gli promise con giuramento di benedire le nazioni nella sua discendenza, di moltiplicarlo come la polvere della terra, di innalzare la sua discendenza come gli astri e di dar loro un'eredità da mare a mare e dal fiume fino all'estremità della terra.
[22] Anche a Isacco fu fatta la stessa promessa grazie ad Abramo, suo padre.
[23] La benedizione di tutti gli uomini e la sua alleanza Dio fece posare sul capo di Giacobbe; lo confermò nelle sue benedizioni, gli diede il paese in eredità: lo divise in varie parti, assegnandole alle dodici tribù.
Da lui fece sorgere un uomo mite, che incontrò favore agli occhi di tutti,

{45}
[1] amato da Dio e dagli uomini: Mosè, il cui ricordo è in benedizione.
[2] Gli diede gloria pari a quella dei santi e lo rese grande fra i terrori dei nemici.
[3] Per le sue parole fece cessare i prodigi e lo glorificò davanti ai re; gli diede autorità sul suo popolo e gli mostrò parte della sua gloria.
[4] Lo santificò nella fedeltà e nella mitezza, lo scelse fra tutti gli uomini.
[5] Gli fece udire la sua voce, lo fece entrare nella nube oscura e gli diede faccia a faccia i comandamenti, legge di vita e d'intelligenza, perché insegnasse a Giacobbe l'alleanza, i suoi decreti a Israele.
[6] Egli innalzò Aronne, santo come lui, suo fratello, della tribù di Levi.
[7] Stabilì con lui un'alleanza perenne e lo fece sacerdote per il popolo.
Lo onorò con splendidi ornamenti e gli fece indossare una veste di gloria.
[8] Lo rivestì con il massimo degli onori, lo coronò con paramenti di potenza: calzoni, tunica ed efod.
[9] Lo avvolse con melagrane e numerosi campanelli d'oro all'intorno, che suonassero al muovere dei suoi passi, diffondendo il tintinnio nel tempio, come memoriale per i figli del suo popolo.
[10] Lo avvolse con una veste sacra d'oro, violetto e porpora, opera di ricamatore, con il pettorale del giudizio, con i segni della verità [11] e con tessuto di scarlatto filato, opera d'artista, con pietre preziose, incise come sigilli, incastonate sull'oro, opera d'intagliatore, quale memoriale, con le parole incise secondo il numero delle tribù d'Israele.
[12] Sopra il turbante gli pose una corona d'oro con incisa l'iscrizione sacra, insegna d'onore, lavoro vigoroso, ornamento delizioso per gli occhi.
[13] Prima di lui non si erano viste cose tanto belle, mai uno straniero le ha indossate, ma soltanto i suoi figli e i suoi discendenti per sempre.
[14] I suoi sacrifici vengono interamente bruciati, due volte al giorno, senza interruzione.
[15] Mosè riempì le sue mani e lo unse con olio santo.
Ciò divenne un'alleanza perenne per lui e per i suoi discendenti, finché dura il cielo: quella di presiedere al culto ed esercitare il sacerdozio e benedire il popolo nel suo nome.
[16] Lo scelse fra tutti i viventi perché offrisse sacrifici al Signore, incenso e profumo come memoriale, e perché compisse l'espiazione per il popolo.
[17] Nei suoi comandamenti gli diede il potere di pronunciare giudizi, perché insegnasse a Giacobbe le sue testimonianze e illuminasse Israele nella sua legge.
[18] Contro di lui insorsero uomini stranieri e furono gelosi di lui nel deserto: erano gli uomini di Datan e di Abiròn e quelli dell'assemblea di Core, furiosi e violenti.
[19] Il Signore vide e se ne indignò; essi finirono annientati nella furia della sua ira.
Egli compì prodigi a loro danno, per distruggerli con il fuoco della sua fiamma.
[20] E aumentò la gloria di Aronne, gli assegnò un'eredità: gli riservò le primizie dei frutti, gli assicurò anzitutto pane in abbondanza.
[21] Si nutrono infatti delle vittime offerte al Signore, che egli ha assegnato a lui e ai suoi discendenti.
[22] Tuttavia non ha eredità nella terra del popolo, non c'è porzione per lui in mezzo al popolo, perché il Signore è la sua parte e la sua eredità.
[23] Fineès, figlio di Eleàzaro, fu il terzo nella gloria, per il suo zelo nel timore del Signore, per la sua fermezza quando il popolo si ribellò, per la bontà coraggiosa della sua anima; egli fece espiazione per Israele.
[24] Per questo con lui fu stabilita un'alleanza di pace, perché presiedesse al santuario e al popolo; così a lui e alla sua discendenza fu riservata la dignità del sacerdozio per sempre.
[25] Per l'alleanza fatta con Davide, figlio di Iesse, della tribù di Giuda, l'eredità del re passa solo di figlio in figlio, l'eredità di Aronne invece passa a tutta la sua discendenza.
[26] Vi infonda Dio sapienza nel cuore, per giudicare il suo popolo con giustizia, perché non svanisca la loro prosperità e la loro gloria duri per sempre.

{46}
[1] Valoroso in guerra fu Giosuè, figlio di Nun, successore di Mosè nell'ufficio profetico; secondo il suo nome, egli fu grande per la salvezza degli eletti di Dio, compiendo la vendetta contro i nemici insorti, per assegnare l'eredità a Israele.
[2] Com'era glorioso quando alzava le sue braccia e brandiva la spada contro le città!
[3] Chi prima di lui era stato così saldo?
Egli guidava le guerre del Signore.
[4] Al suo comando non si arrestò forse il sole e un giorno divenne lungo come due?
[5] Egli invocò l'Altissimo, il Sovrano, mentre i nemici lo premevano da ogni parte; lo esaudì il Signore grande con una grandinata di pietre poderose.
[6] Egli piombò sulla nazione nemica e nella discesa distrusse gli avversari, perché le nazioni conoscessero tutte le sue armi e che la loro guerra era contro il Signore.
Egli infatti marciò dietro al Sovrano [7] e nei giorni di Mosè compì un'opera di misericordia: egli e Caleb, figlio di Iefunnè, opponendosi all'assemblea, impedendo che il popolo peccasse e calmando le maligne mormorazioni.
[8] Solo loro due furono salvati fra i seicentomila fanti, per far entrare il popolo nell'eredità, nella terra in cui scorrono latte e miele.
[9] Il Signore concesse a Caleb una forza che l'assistette sino alla vecchiaia, perché raggiungesse le alture del paese; così la sua discendenza possedette l'eredità, [10] affinché tutti i figli d'Israele sapessero che è bene seguire il Signore.
[11] Ci sono poi i giudici, ciascuno con il suo nome: di coloro il cui cuore non commise infedeltà e di quanti non si allontanarono dal Signore, sia il loro ricordo in benedizione!
[12] Le loro ossa rifioriscano dalla loro tomba e il loro nome si rinnovi nei figli, perché essi sono già glorificati.
[13] Samuele, amato dal suo Signore, profeta del Signore, istituì la monarchia e unse dei prìncipi sul suo popolo.
[14] Secondo la legge del Signore governò l'assemblea e il Signore volse lo sguardo benevolo su Giacobbe.
[15] Per la sua fedeltà si dimostrò profeta e per le sue parole fu riconosciuto veggente degno di fede.
[16] Egli invocò il Signore, il Sovrano, quando i nemici lo premevano all'intorno, con l'offerta di un agnello da latte.
[17] Il Signore tuonò dal cielo e con grande fragore fece udire la sua voce; [18] sterminò i capi degli abitanti di Tiro e tutti i prìncipi dei Filistei.
[19] Prima dell'ora del suo sonno eterno attestò davanti al Signore e al suo unto: «Né denari né sandali ho preso da alcuno», e nessuno poté contraddirlo.
[20] Ancora dopo che si fu addormentato profetizzò, predicendo al re la sua fine; anche dal sepolcro levò la sua voce per cancellare con una profezia l'iniquità del popolo.

{47}
[1] Dopo di lui sorse Natan, per profetizzare nei giorni di Davide.
[2] Come dal sacrificio di comunione si preleva il grasso, così Davide fu scelto tra i figli d'Israele.
[3] Egli scherzò con leoni come con capretti, con gli orsi come con agnelli.
[4] Nella sua giovinezza non ha forse ucciso il gigante e cancellato l'ignominia dal popolo, alzando la mano con la pietra nella fionda e abbattendo la tracotanza di Golia?
[5] Egli aveva invocato il Signore, l'Altissimo, che concesse alla sua destra la forza di eliminare un potente guerriero e innalzare la potenza del suo popolo.
[6] Così lo esaltarono per i suoi diecimila, lo lodarono nelle benedizioni del Signore offrendogli un diadema di gloria.
[7] Egli infatti sterminò i nemici all'intorno e annientò i Filistei, suoi avversari; distrusse la loro potenza fino ad oggi.
[8] In ogni sua opera celebrò il Santo, l'Altissimo, con parole di lode; cantò inni a lui con tutto il suo cuore e amò colui che lo aveva creato.
[9] Introdusse musici davanti all'altare e con i loro suoni rese dolci le melodie.
 Ogni giorno essi eseguono le loro musiche. [10] Conferì splendore alle feste, abbellì i giorni festivi fino alla perfezione, facendo lodare il nome santo del Signore ed echeggiare fin dal mattino il santuario.
[11] Il Signore perdonò i suoi peccati, innalzò la sua potenza per sempre, gli concesse un'alleanza regale e un trono di gloria in Israele.
[12] Dopo di lui sorse un figlio saggio, che, grazie a lui, abitò in un vasto territorio.
[13] Salomone regnò nei giorni di pace, per lui Dio concesse tranquillità all'intorno, perché costruisse una casa per il suo nome e preparasse un santuario per sempre.
[14] Come fosti saggio nella tua giovinezza e fosti colmo d'intelligenza come un fiume!
[15] La tua fama ricoprì la terra, che tu riempisti di sentenze difficili.
[16] Il tuo nome giunse lontano, fino alle isole, e fosti amato nella tua pace.
[17] Per i canti, i proverbi, le sentenze e per i responsi ti ammirarono i popoli.
[18] Nel nome del Signore Dio, che è chiamato Dio d'Israele, hai accumulato l'oro come stagno, hai ammassato l'argento come piombo.
[19] Ma hai steso i tuoi fianchi accanto alle donne e ne fosti dominato nel tuo corpo.
[20] Hai macchiato la tua gloria e hai profanato la tua discendenza, così da attirare l'ira divina sui tuoi figli ed essere colpito per la tua stoltezza.
[21] Perciò fu diviso in due il tuo dominio e da Èfraim ebbe inizio un regno ribelle.
[22] Ma il Signore non ha rinnegato la sua misericordia, non ha lasciato cadere nessuna delle sue parole.
Non ha fatto perire la posterità del suo eletto e non ha distrutto la stirpe di colui che lo aveva amato.
Egli concesse un resto a Giacobbe e a Davide un germoglio nato da lui.
[23] Salomone andò a riposare con i suoi padri e dopo di sé lasciò un discendente, stoltezza del popolo e privo di senno, Roboamo, che si alienò il popolo con le sue decisioni, e Geroboamo, figlio di Nabat, che indusse Israele a peccare e aprì a Èfraim la via del peccato.
[24] Le loro colpe si moltiplicarono tanto da farli esiliare dal proprio paese.
[25] Essi commisero ogni genere di malvagità, finché non giunse su di loro la vendetta.

{48}
[1] Allora sorse Elia profeta, come un fuoco; la sua parola bruciava come fiaccola.
[2] Egli fece venire su di loro la carestia e con zelo li ridusse a pochi.
[3] Per la parola del Signore chiuse il cielo e così fece scendere per tre volte il fuoco.
[4] Come ti rendesti glorioso, Elia, con i tuoi prodigi!
E chi può vantarsi di esserti uguale?
[5] Tu hai fatto sorgere un defunto dalla morte e dagl'inferi, per la parola dell'Altissimo; [6] tu hai fatto precipitare re nella perdizione, e uomini gloriosi dal loro letto.
[7] Tu sul Sinai hai ascoltato parole di rimprovero, sull'Oreb sentenze di condanna.
[8] Hai unto re per la vendetta e profeti come tuoi successori.
[9] Tu sei stato assunto in un turbine di fuoco, su un carro di cavalli di fuoco; [10] tu sei stato designato a rimproverare i tempi futuri, per placare l'ira prima che divampi, per ricondurre il cuore del padre verso il figlio e ristabilire le tribù di Giacobbe.
[11] Beati coloro che ti hanno visto e si sono addormentati nell'amore, perché è certo che anche noi vivremo.
[12] Appena Elia fu avvolto dal turbine, Eliseo fu ripieno del suo spirito; nei suoi giorni non tremò davanti a nessun principe e nessuno riuscì a dominarlo.
[13] Nulla fu troppo grande per lui, e nel sepolcro il suo corpo profetizzò.
[14] Nella sua vita compì prodigi, e dopo la morte meravigliose furono le sue opere.
[15] Con tutto ciò il popolo non si convertì e non rinnegò i suoi peccati, finché non fu deportato dal proprio paese e disperso su tutta la terra.
Rimase soltanto un piccolissimo popolo e un principe della casa di Davide.
[16] Alcuni di loro fecero ciò che è gradito a Dio, ma altri moltiplicarono i peccati.
[17] Ezechia fortificò la sua città e portò l'acqua nel suo interno; con il ferro scavò un canale nella roccia e costruì cisterne per l'acqua.
[18] Nei suoi giorni Sennàcherib fece una spedizione e mandò Rapsache; alzò la sua mano contro Sion e si vantò spavaldamente nella sua superbia.
[19] Allora si agitarono loro i cuori e le mani, soffrirono come le partorienti.
[20] Invocarono il Signore misericordioso, tendendo le loro mani verso di lui.
Il Santo li ascoltò subito dal cielo e li liberò per mezzo di Isaia.
[21] Egli colpì l'accampamento degli Assiri, e il suo angelo li sterminò, [22] perché Ezechia aveva fatto quanto è gradito al Signore e aveva seguito con fermezza le vie di Davide, suo padre, come gli aveva indicato il profeta Isaia, grande e degno di fede nella sua visione.
[23] Nei suoi giorni il sole retrocedette ed egli prolungò la vita del re.
[24] Con grande ispirazione vide gli ultimi tempi e consolò gli afflitti di Sion.
[25] Egli manifestò il futuro sino alla fine dei tempi, le cose nascoste prima che accadessero.

{49}
[1] Il ricordo di Giosia è come una mistura d'incenso, preparata dall'arte del profumiere.
In ogni bocca è dolce come il miele, come musica in un banchetto.
[2] Egli si dedicò alla riforma del popolo e sradicò gli abomini dell'empietà.
[3] Diresse il suo cuore verso il Signore, in un'epoca d'iniqui riaffermò la pietà.
[4] Se si eccettuano Davide, Ezechia e Giosia, tutti agirono perversamente; poiché avevano abbandonato la legge dell'Altissimo, i re di Giuda scomparvero.
[5] Lasciarono infatti il loro potere ad altri, la loro gloria a una nazione straniera.
[6] I nemici incendiarono l'eletta città del santuario, resero deserte le sue strade, [7] secondo la parola di Geremia, che essi però maltrattarono, benché fosse stato consacrato profeta nel seno materno, per estirpare, distruggere e mandare in rovina, ma anche per costruire e piantare.
[8] Ezechiele contemplò una visione di gloria, che Dio gli mostrò sul carro dei cherubini.
[9] Si ricordò dei nemici nell'uragano, beneficò quanti camminavano nella retta via.
[10] Le ossa dei dodici profeti rifioriscano dalla loro tomba, perché essi hanno consolato Giacobbe, lo hanno riscattato con la loro confidente speranza.
[11] Come elogiare Zorobabele?
Egli è come un sigillo nella mano destra; [12] così anche Giosuè figlio di Iosedek: nei loro giorni hanno riedificato la casa, hanno elevato al Signore un tempio santo, destinato a una gloria eterna.
[13] Anche la memoria di Neemia durerà a lungo; egli rialzò le nostre mura demolite, vi pose porte e sbarre e fece risorgere le nostre case.
[14] Nessuno sulla terra fu creato eguale a Enoc; difatti egli fu assunto dalla terra.
[15] Non nacque un altro uomo come Giuseppe, guida dei fratelli, sostegno del popolo; perfino le sue ossa furono onorate.
[16] Sem e Set furono glorificati fra gli uomini, ma, nella creazione, superiore a ogni vivente è Adamo.

{50}
[1] Simone, figlio di Onia, sommo sacerdote, nella sua vita riparò il tempio e nei suoi giorni consolidò il santuario.
[2] Da lui furono poste le fondamenta del doppio muro, l'elevato contrafforte della cinta del tempio.
[3] Nei suoi giorni fu scavato il deposito per le acque, un serbatoio grande come il mare.
[4] Avendo premura d'impedire la caduta del suo popolo, fortificò la città nell'assedio.
[5] Com'era glorioso quando si affacciava dal tempio, quando usciva dal santuario dietro il velo!
[6] Come astro mattutino in mezzo alle nubi, come la luna nei giorni in cui è piena, [7] come sole sfolgorante sul tempio dell'Altissimo, come arcobaleno splendente fra nubi di gloria, [8] come rosa fiorita nei giorni di primavera, come giglio lungo i corsi d'acqua, come germoglio del Libano nei giorni d'estate, [9] come fuoco e incenso su un braciere, come vaso d'oro massiccio, ornato con ogni specie di pietre preziose, [10] come ulivo che fa germogliare i frutti e come cipresso svettante tra le nuvole.
[11] Quando indossava i paramenti gloriosi, egli era rivestito di perfetto splendore, quando saliva il santo altare dei sacrifici, riempiva di gloria l'intero santuario.
[12] Quando riceveva le parti delle vittime dalle mani dei sacerdoti, egli stava presso il braciere dell'altare: intorno a lui c'era la corona di fratelli, simili a fronde di cedri nel Libano, che lo circondavano come fusti di palme; [13] tutti i figli di Aronne nella loro gloria, e con le offerte del Signore nelle loro mani, stavano davanti a tutta l'assemblea d'Israele, [14] ed egli compiva il rito liturgico sugli altari, preparando l'offerta dell'Altissimo onnipotente.
[15] Egli stendeva la sua mano sulla coppa e versava sangue di uva, lo spargeva alle basi dell'altare come profumo soave all'Altissimo, re di tutte le cose.
[16] Allora i figli di Aronne alzavano la voce, suonavano le trombe di metallo lavorato e facevano udire un suono potente come memoriale davanti all'Altissimo.
[17] Allora tutto il popolo insieme si affrettava e si prostravano con la faccia a terra, per adorare il loro Signore, Dio onnipotente e altissimo.
[18] E i cantori intonavano canti di lodi, e grandioso risuonava il canto e pieno di dolcezza.
[19] Il popolo supplicava il Signore altissimo, in preghiera davanti al Misericordioso, finché fosse compiuto il servizio del Signore e fosse terminata la sua liturgia.
[20] Allora, scendendo, egli alzava le sue mani su tutta l'assemblea dei figli d'Israele, per dare con le sue labbra la benedizione del Signore e per gloriarsi del nome di lui.
[21] Tutti si prostravano di nuovo per ricevere la benedizione dell'Altissimo.
[22] E ora benedite il Dio dell'universo, che compie in ogni luogo grandi cose, che fa crescere i nostri giorni fin dal seno materno, e agisce con noi secondo la sua misericordia.
[23] Ci conceda la gioia del cuore e ci sia pace nei nostri giorni in Israele, ora e sempre.
[24] La sua misericordia resti fedelmente con noi e ci riscatti nei nostri giorni.
[25] Contro due popoli la mia anima è irritata, il terzo non è neppure un popolo: [26] quanti abitano sul monte di Samaria e i Filistei e il popolo stolto che abita a Sichem.
[27] Una dottrina d'intelligenza e di scienza ha condensato in questo libro Gesù, figlio di Sira, figlio di Eleàzaro, di Gerusalemme, che ha riversato come pioggia la sapienza dal cuore.
[28] Beato chi medita queste cose e colui che, fissandole nel suo cuore, diventa saggio; [29] se le metterà in pratica, sarà forte in tutto, perché la luce del Signore sarà la sua strada.
 A chi gli è fedele egli dà la sapienza.
Benedetto il Signore per sempre. Amen, amen.

{51}
[1] Ti loderò, Signore, re, e ti canterò, Dio, mio salvatore, loderò il tuo nome, [2] perché sei stato mio riparo e mio aiuto, salvando il mio corpo dalla perdizione, dal laccio di una lingua calunniatrice, dalle labbra di quelli che proferiscono menzogna, e di fronte a quanti mi circondavano sei stato il mio aiuto [3] e mi hai liberato, secondo la grandezza della tua misericordia e del tuo nome, dai morsi di chi stava per divorarmi, dalla mano di quelli che insidiavano la mia vita, dalle molte tribolazioni di cui soffrivo, [4] dal soffocamento di una fiamma avvolgente e dal fuoco che non avevo acceso, [5] dal profondo del seno degl'inferi, dalla lingua impura e dalla parola falsa [6] e dal colpo di una lingua ingiusta.
La mia anima era vicina alla morte, la mia vita era giù, vicino agl'inferi.
[7] Mi assalivano da ogni parte e nessuno mi aiutava; mi rivolsi al soccorso degli uomini, e non c'era.
[8] Allora mi ricordai della tua misericordia, Signore, e dei tuoi benefici da sempre, perché tu liberi quelli che sperano in te e li salvi dalla mano dei nemici.
[9] Innalzai dalla terra la mia supplica e pregai per la liberazione dalla morte.
[10] Esclamai: «Signore, padre del mio signore, non mi abbandonare nei giorni della tribolazione, quando sono senz'aiuto, nel tempo dell'arroganza.
[11] Io loderò incessantemente il tuo nome, canterò inni a te con riconoscenza».
La mia supplica fu esaudita: [12] tu infatti mi salvasti dalla rovina e mi strappasti da una cattiva condizione.
Per questo ti loderò e ti canterò, e benedirò il nome del Signore.
[13] Quand'ero ancora giovane, prima di andare errando, ricercai assiduamente la sapienza nella mia preghiera.
[14] Davanti al tempio ho pregato per essa, e sino alla fine la ricercherò.
[15] Del suo fiorire, come uva vicina a maturare, il mio cuore si rallegrò.
Il mio piede s'incamminò per la via retta, fin da giovane ho seguìto la sua traccia.
[16] Chinai un poco l'orecchio, l'accolsi e vi trovai per me un insegnamento abbondante.
[17] Con essa feci progresso; onorerò chi mi ha concesso la sapienza.
[18] Ho deciso infatti di metterla in pratica, sono stato zelante nel bene e non me ne vergogno.
[19] La mia anima si è allenata in essa, sono stato diligente nel praticare la legge.
Ho steso le mie mani verso l'alto e ho deplorato che venga ignorata.
[20] A essa ho rivolto la mia anima e l'ho trovata nella purezza.
In essa ho acquistato senno fin da principio, per questo non l'abbandonerò.
[21] Le mie viscere si sono commosse nel ricercarla, per questo ho fatto un acquisto prezioso.
[22] Il Signore mi ha dato come mia ricompensa una lingua e con essa non cesserò di lodarlo.
[23] Avvicinatevi a me, voi che siete senza istruzione, prendete dimora nella mia scuola.
[24] Perché volete privarvi di queste cose, mentre le vostre anime sono tanto assetate?
[25] Ho aperto la mia bocca e ho parlato: «Acquistatela per voi senza denaro.
[26] Sottoponete il collo al suo giogo e la vostra anima accolga l'istruzione: essa è vicina a chi la cerca.
[27] Con i vostri occhi vedete che ho faticato poco e ho trovato per me un grande tesoro.
[28] Acquistate l'istruzione con grande quantità d'argento e con essa otterrete molto oro.
[29] L'anima vostra si diletti della misericordia di lui, non vergognatevi di lodarlo.
[30] Compite la vostra opera per tempo ed egli a suo tempo vi ricompenserà».
# Isaia

{1}
[1] Visione che Isaia, figlio di Amoz, ebbe su Giuda e su Gerusalemme al tempo dei re di Giuda Ozia, Iotam, Acaz ed Ezechia.
[2] Udite, o cieli, ascolta, o terra,
così parla il Signore:
«Ho allevato e fatto crescere figli,
ma essi si sono ribellati contro di me.
[3] Il bue conosce il suo proprietario
e l'asino la greppia del suo padrone,
ma Israele non conosce,
il mio popolo non comprende».
[4] Guai, gente peccatrice,
popolo carico d'iniquità!
Razza di scellerati,
figli corrotti!
Hanno abbandonato il Signore,
hanno disprezzato il Santo d'Israele,
si sono voltati indietro.
[5] Perché volete ancora essere colpiti,
accumulando ribellioni?
Tutta la testa è malata,
tutto il cuore langue.
[6] Dalla pianta dei piedi alla testa
non c'è nulla di sano,
ma ferite e lividure
e piaghe aperte,
che non sono state ripulite né fasciate
né curate con olio.
[7] La vostra terra è un deserto,
le vostre città arse dal fuoco.
La vostra campagna, sotto i vostri occhi,
la divorano gli stranieri;
è un deserto come la devastazione di Sòdoma.
[8] È rimasta sola la figlia di Sion,
come una capanna in una vigna,
come una tenda in un campo di cetrioli,
come una città assediata.
[9] Se il Signore degli eserciti
non ci avesse lasciato qualche superstite, già saremmo come Sòdoma, assomiglieremmo a Gomorra.
[10] Ascoltate la parola del Signore, capi di Sòdoma; prestate orecchio all'insegnamento del nostro Dio, popolo di Gomorra!
[11] «Perché mi offrite i vostri sacrifici senza numero?
- dice il Signore.
Sono sazio degli olocausti di montoni e del grasso di pingui vitelli.
Il sangue di tori e di agnelli e di capri io non lo gradisco.
[12] Quando venite a presentarvi a me, chi richiede a voi questo: che veniate a calpestare i miei atri?
[13] Smettete di presentare offerte inutili; l'incenso per me è un abominio, i noviluni, i sabati e le assemblee sacre: non posso sopportare delitto e solennità.
[14] Io detesto i vostri noviluni e le vostre feste; per me sono un peso, sono stanco di sopportarli.
[15] Quando stendete le mani, io distolgo gli occhi da voi.
Anche se moltiplicaste le preghiere, io non ascolterei: le vostre mani grondano sangue.
[16] Lavatevi, purificatevi, allontanate dai miei occhi il male delle vostre azioni.
Cessate di fare il male, [17] imparate a fare il bene, cercate la giustizia, soccorrete l'oppresso, rendete giustizia all'orfano, difendete la causa della vedova».
[18] «Su, venite e discutiamo - dice il Signore.
Anche se i vostri peccati fossero come scarlatto, diventeranno bianchi come neve.
Se fossero rossi come porpora, diventeranno come lana.
[19] Se sarete docili e ascolterete, mangerete i frutti della terra.
[20] Ma se vi ostinate e vi ribellate, sarete divorati dalla spada, perché la bocca del Signore ha parlato».
[21] Come mai la città fedele è diventata una prostituta?
Era piena di rettitudine, vi dimorava la giustizia,
ora invece è piena di assassini!
[22] Il tuo argento è diventato scoria,
il tuo vino è diluito con acqua.
[23] I tuoi capi sono ribelli
e complici di ladri.
Tutti sono bramosi di regali
e ricercano mance.
Non rendono giustizia all'orfano
e la causa della vedova fino a loro non giunge.
[24] Perciò, oracolo del Signore,
Dio degli eserciti,
il Potente d'Israele:
«Guai! Esigerò soddisfazioni dai miei avversari,
mi vendicherò dei miei nemici.
[25] Stenderò la mia mano su di te,
purificherò come in un forno le tue scorie,
eliminerò da te tutto il piombo.
[26] Renderò i tuoi giudici come una volta,
i tuoi consiglieri come al principio.
Allora sarai chiamata "Città della giustizia",
"Città fedele"».
[27] Sion sarà riscattata con il giudizio,
i suoi convertiti con la rettitudine.
[28] Ribelli e peccatori insieme finiranno in rovina
e periranno quanti abbandonano il Signore.
[29] Sì, vi vergognerete delle querce
di cui vi siete compiaciuti.
Arrossirete dei giardini
che vi siete scelti,
[30] Sì, diventerete come quercia dalle foglie avvizzite
e come giardino senz'acqua.
[31] Il forte diverrà come stoppa,
la sua opera come una favilla;
bruceranno tutte e due insieme
e nessuno le spegnerà.

{2}
[1] Messaggio che Isaia, figlio di Amoz, ricevette in visione su Giuda e su Gerusalemme.
[2] Alla fine dei giorni,
il monte del tempio del Signore
sarà saldo sulla cima dei monti
e s'innalzerà sopra i colli,
e ad esso affluiranno tutte le genti.
[3] Verranno molti popoli e diranno:
«Venite, saliamo sul monte del Signore,
al tempio del Dio di Giacobbe,
perché ci insegni le sue vie
e possiamo camminare per i suoi sentieri».
Poiché da Sion uscirà la legge e da Gerusalemme la parola del Signore.
[4] Egli sarà giudice fra le genti e arbitro fra molti popoli.
Spezzeranno le loro spade e ne faranno aratri, delle loro lance faranno falci; una nazione non alzerà più la spada contro un'altra nazione, non impareranno più l'arte della guerra.
[5] Casa di Giacobbe, venite, camminiamo nella luce del Signore.
[6] Sì, tu hai rigettato il tuo popolo, la casa di Giacobbe, perché rigurgitano di maghi orientali e di indovini come i Filistei; agli stranieri battono le mani.
[7] La sua terra è piena d'argento e d'oro, senza limite sono i suoi tesori; la sua terra è piena di cavalli, senza limite sono i suoi carri.
[8] La sua terra è piena di idoli; adorano l'opera delle proprie mani, ciò che hanno fatto le loro dita.
[9] L'uomo sarà piegato, il mortale sarà abbassato; tu non perdonare loro.
[10] Entra fra le rocce, nasconditi nella polvere, di fronte al terrore che desta il Signore e allo splendore della sua maestà, quando si alzerà a scuotere la terra.
[11] L'uomo abbasserà gli occhi superbi, l'alterigia umana si piegherà; sarà esaltato il Signore, lui solo, in quel giorno.
[12] Poiché il Signore degli eserciti ha un giorno contro ogni superbo e altero, contro chiunque si innalza, per abbatterlo, [13] contro tutti i cedri del Libano alti ed elevati, contro tutte le querce del Basan, [14] contro tutti gli alti monti, contro tutti i colli elevati, [15] contro ogni torre eccelsa, contro ogni muro fortificato, [16] contro tutte le navi di Tarsis e contro tutte le imbarcazioni di lusso.
[17] Sarà piegato l'orgoglio degli uomini, sarà abbassata l'alterigia umana; sarà esaltato il Signore, lui solo, in quel giorno.
[18] Gli idoli spariranno del tutto.
[19] Rifugiatevi nelle caverne delle rocce e negli antri sotterranei, di fronte al terrore che desta il Signore e allo splendore della sua maestà, quando si alzerà a scuotere la terra.
[20] In quel giorno ognuno getterà ai topi e ai pipistrelli gli idoli d'argento e gli idoli d'oro, che si era fatto per adorarli, [21] per entrare nei crepacci delle rocce e nelle spaccature delle rupi, di fronte al terrore che desta il Signore e allo splendore della sua maestà, quando si alzerà a scuotere la terra.
[22] Guardatevi dunque dall'uomo, nelle cui narici non v'è che un soffio: in quale conto si può tenere?

{3}
[1] Sì, ecco il Signore, il Signore degli eserciti, toglie a Gerusalemme e a Giuda ogni genere di risorsa, ogni risorsa di pane e ogni risorsa d'acqua, [2] il prode e il guerriero, il giudice e il profeta, l'indovino e l'anziano, [3] il comandante di cinquanta e il notabile, il consigliere e il mago astuto e l'esperto d'incantesimi.
[4] Io metterò dei ragazzi come loro capi, dei monelli li domineranno.
[5] Il popolo userà violenza: l'uno contro l'altro, individuo contro individuo; il giovane tratterà con arroganza l'anziano, lo spregevole il nobile.
[6] Perché uno afferrerà il fratello nella casa del padre: «Tu hai un mantello: sii nostro capo; prendi in mano questa rovina!».
[7] Ma lui si alzerà in quel giorno per dire: «Non sono un guaritore; nella mia casa non c'è pane né mantello.
Non ponetemi a capo del popolo!».
[8] Certo, Gerusalemme va in rovina e Giuda crolla, perché la loro lingua e le loro opere sono contro il Signore, e offendono lo sguardo della sua maestà.
[9] La loro parzialità li condanna
ed essi ostentano il loro peccato come Sòdoma:
non lo nascondono neppure;
disgraziati loro,
poiché preparano la loro rovina.
[10] Beato il giusto, perché avrà bene,
mangerà il frutto delle sue opere.
[11] Guai all'empio, perché avrà male,
secondo l'opera delle sue mani sarà ripagato.
[12] Il mio popolo! Un fanciullo lo tiranneggia
e delle donne lo dominano.
Popolo mio, le tue guide ti traviano,
distruggono la strada che tu percorri.
[13] Il Signore si erge per accusare,
egli si presenta per giudicare il suo popolo.
[14] Il Signore inizia il giudizio
con gli anziani e i capi del suo popolo:
«Voi avete devastato la vigna;
le cose tolte ai poveri sono nelle vostre case.
[15] Quale diritto avete di schiacciare il mio popolo,
di pestare la faccia ai poveri?».
Oracolo del Signore, il Signore degli eserciti.
[16] Dice il Signore:
«Poiché si sono insuperbite le figlie di Sion,
procedono a collo teso,
ammiccando con gli occhi,
e camminano a piccoli passi,
facendo tintinnare gli anelli ai piedi,
[17] il Signore renderà tignoso
il cranio delle figlie di Sion,
il Signore denuderà la loro fronte».
[18] In quel giorno il Signore toglierà l'ornamento di fibbie, fermagli e lunette, [19] orecchini, braccialetti, veli, [20] bende, catenine ai piedi, cinture, boccette di profumi, amuleti, [21] anelli, pendenti al naso, [22] vesti preziose e mantelline, scialli, borsette, [23] specchi, tuniche, turbanti e vestaglie.
[24] Invece di profumo ci sarà marciume,
invece di cintura una corda,
invece di ricci calvizie,
invece di vesti eleganti uno stretto sacco,
invece di bellezza bruciatura.
[25] I tuoi prodi cadranno di spada,
i tuoi guerrieri in battaglia.
[26] Si alzeranno lamenti e gemiti alle sue porte
ed essa, disabitata, giacerà a terra.

{4}
[1] Sette donne afferreranno
un uomo solo, in quel giorno,
e diranno: «Ci nutriremo del nostro pane
e indosseremo le nostre vesti;
soltanto, lasciaci portare il tuo nome,
toglici la nostra vergogna».
[2] In quel giorno, il germoglio del Signore crescerà in onore e gloria e il frutto della terra sarà a magnificenza e ornamento per i superstiti d'Israele.
[3] Chi sarà rimasto in Sion e chi sarà superstite in Gerusalemme sarà chiamato santo: quanti saranno iscritti per restare in vita in Gerusalemme. [4] Quando il Signore avrà lavato le brutture delle figlie di Sion e avrà pulito Gerusalemme dal sangue che vi è stato versato, con il soffio del giudizio e con il soffio dello sterminio, [5] allora creerà il Signore su ogni punto del monte Sion e su tutti i luoghi delle sue assemblee una nube di fumo durante il giorno e un bagliore di fuoco fiammeggiante durante la notte, perché la gloria del Signore sarà sopra ogni cosa come protezione, [6] come una tenda sarà ombra contro il caldo di giorno e rifugio e riparo contro la bufera e contro la pioggia.

{5}
[1] Voglio cantare per il mio diletto
il mio cantico d'amore per la sua vigna.
Il mio diletto possedeva una vigna
sopra un fertile colle.
[2] Egli l'aveva dissodata e sgombrata dai sassi
e vi aveva piantato viti pregiate;
in mezzo vi aveva costruito una torre
e scavato anche un tino.
Egli aspettò che producesse uva;
essa produsse, invece, acini acerbi.
[3] E ora, abitanti di Gerusalemme
e uomini di Giuda,
siate voi giudici fra me e la mia vigna.
[4] Che cosa dovevo fare ancora alla mia vigna
che io non abbia fatto?
Perché, mentre attendevo che producesse uva,
essa ha prodotto acini acerbi?
[5] Ora voglio farvi conoscere
ciò che sto per fare alla mia vigna:
toglierò la sua siepe
e si trasformerà in pascolo;
demolirò il suo muro di cinta
e verrà calpestata.
[6] La renderò un deserto,
non sarà potata né vangata
e vi cresceranno rovi e pruni;
alle nubi comanderò di non mandarvi la pioggia.
[7] Ebbene, la vigna del Signore degli eserciti
è la casa d'Israele;
gli abitanti di Giuda
sono la sua piantagione preferita.
Egli si aspettava giustizia
ed ecco spargimento di sangue,
attendeva rettitudine ed ecco grida di oppressi.
[8] Guai a voi, che aggiungete casa a casa e unite campo a campo, finché non vi sia più spazio, e così restate soli ad abitare nella terra.
[9] Ha giurato ai miei orecchi il Signore degli eserciti: «Certo, molti palazzi diventeranno una desolazione, grandi e belli saranno senza abitanti».
[10] Poiché dieci iugeri di vigna produrranno solo un bat e un homer di seme produrrà un'efa.
[11] Guai a coloro che si alzano presto al mattino e vanno in cerca di bevande inebrianti e si attardano alla sera.
Il vino li infiamma.
[12] Ci sono cetre e arpe, tamburelli e flauti e vino per i loro banchetti; ma non badano all'azione del Signore, non vedono l'opera delle sue mani.
[13] Perciò il mio popolo sarà deportato senza che neppure lo sospetti.
I suoi grandi periranno di fame, il suo popolo sarà arso dalla sete.
[14] Pertanto gli inferi dilatano le loro fauci, spalancano senza misura la loro bocca.
Vi precipitano dentro la nobiltà e il popolo, il tripudio e la gioia della città.
[15] L'uomo sarà piegato, il mortale sarà abbassato, gli occhi dei superbi si abbasseranno.
[16] Sarà esaltato il Signore degli eserciti nel giudizio e il Dio santo si mostrerà santo nella giustizia.
[17] Allora vi pascoleranno gli agnelli come nei loro prati, sulle rovine brucheranno i grassi capretti.
[18] Guai a coloro che si tirano addosso il castigo con corde da tori e il peccato con funi da carro, [19] che dicono: «Faccia presto, acceleri pure l'opera sua, perché la vediamo; si facciano più vicini e si compiano i progetti del Santo d'Israele, perché li conosciamo».
[20] Guai a coloro che chiamano bene il male e male il bene, che cambiano le tenebre in luce e la luce in tenebre, che cambiano l'amaro in dolce e il dolce in amaro.
[21] Guai a coloro che si credono sapienti
e si reputano intelligenti.
[22] Guai a coloro che sono gagliardi nel bere vino,
valorosi nel mescere bevande inebrianti,
[23] a coloro che assolvono per regali un colpevole
e privano del suo diritto l'innocente.
[24] Perciò, come una lingua di fuoco divora la stoppia
e una fiamma consuma la paglia,
così le loro radici diventeranno un marciume
e la loro fioritura volerà via come polvere,
perché hanno rigettato la legge del Signore degli eserciti,
hanno disprezzato la parola del Santo d'Israele.
[25] Per questo è divampato
lo sdegno del Signore contro il suo popolo,
su di esso ha steso la sua mano per colpire;
hanno tremato i monti,
i loro cadaveri erano come immondizia
in mezzo alle strade.
Con tutto ciò non si calma la sua ira
e la sua mano resta ancora tesa.
[26] Egli alzerà un segnale a una nazione lontana
e le farà un fischio all'estremità della terra;
ed ecco, essa verrà veloce e leggera.
[27] Nessuno fra loro è stanco o inciampa,
nessuno sonnecchia o dorme,
non si scioglie la cintura dei suoi fianchi
e non si slaccia il legaccio dei suoi sandali.
[28] Le sue frecce sono acuminate,
e ben tesi tutti i suoi archi;
gli zoccoli dei suoi cavalli sono come pietre
e le ruote dei suoi carri come un turbine.
[29] Il suo ruggito è come quello di una leonessa,
ruggisce come un leoncello;
freme e afferra la preda,
la pone al sicuro, nessuno gliela strappa.
[30] Fremerà su di lui in quel giorno
come freme il mare;
si guarderà la terra: ecco, saranno tenebre, angoscia,
e la luce sarà oscurata dalla caligine.

{6}
[1] Nell'anno in cui morì il re Ozia, io vidi il Signore seduto su un trono alto ed elevato; i lembi del suo manto riempivano il tempio. [2] Sopra di lui stavano dei serafini; ognuno aveva sei ali: con due si copriva la faccia, con due si copriva i piedi e con due volava. [3] Proclamavano l'uno all'altro, dicendo:
«Santo, santo, santo il Signore degli eserciti!
Tutta la terra è piena della sua gloria».
[4] Vibravano gli stipiti delle porte al risuonare di quella voce, mentre il tempio si riempiva di fumo. [5] E dissi:
«Ohimè! Io sono perduto,
perché un uomo dalle labbra impure io sono
e in mezzo a un popolo
dalle labbra impure io abito;
eppure i miei occhi hanno visto
il re, il Signore degli eserciti».
[6] Allora uno dei serafini volò verso di me; teneva in mano un carbone ardente che aveva preso con le molle dall'altare. [7] Egli mi toccò la bocca e disse:
«Ecco, questo ha toccato le tue labbra,
perciò è scomparsa la tua colpa
e il tuo peccato è espiato».
[8] Poi io udii la voce del Signore che diceva: «Chi manderò e chi andrà per noi?». E io risposi: «Eccomi, manda me!». [9] Egli disse: «Va' e riferisci a questo popolo:
"Ascoltate pure, ma non comprenderete,
osservate pure, ma non conoscerete".
[10] Rendi insensibile il cuore di questo popolo,
rendilo duro d'orecchio e acceca i suoi occhi,
e non veda con gli occhi
né oda con gli orecchi
né comprenda con il cuore
né si converta in modo da essere guarito».
[11] Io dissi: «Fino a quando, Signore?». Egli rispose:
«Fino a quando le città non siano devastate,
senza abitanti,
le case senza uomini
e la campagna resti deserta e desolata».
[12] Il Signore scaccerà la gente
e grande sarà l'abbandono nella terra.
[13] Ne rimarrà una decima parte,
ma sarà ancora preda della distruzione
come una quercia e come un terebinto,
di cui alla caduta resta il ceppo:
seme santo il suo ceppo.

{7}
[1] Nei giorni di Acaz, figlio di Iotam, figlio di Ozia, re di Giuda, Resin, re di Aram, e Pekach, figlio di Romelia, re d'Israele, salirono contro Gerusalemme per muoverle guerra, ma non riuscirono a espugnarla. [2] Fu dunque annunciato alla casa di Davide: «Gli Aramei si sono accampati in Èfraim». Allora il suo cuore e il cuore del suo popolo si agitarono, come si agitano gli alberi della foresta per il vento.
[3] Il Signore disse a Isaia: «Va' incontro ad Acaz, tu e tuo figlio Seariasùb, fino al termine del canale della piscina superiore, sulla strada del campo del lavandaio. [4] Tu gli dirai: "Fa' attenzione e sta' tranquillo, non temere e il tuo cuore non si abbatta per quei due avanzi di tizzoni fumanti, per la collera di Resin, degli Aramei, e del figlio di Romelia. [5] Poiché gli Aramei, Èfraim e il figlio di Romelia hanno tramato il male contro di te, dicendo: [6] Saliamo contro Giuda, devastiamolo e occupiamolo, e vi metteremo come re il figlio di Tabeèl.
[7] Così dice il Signore Dio: Ciò non avverrà e non sarà!
[8a] Perché capitale di Aram è Damasco
e capo di Damasco è Resin.
[9a] Capitale di Èfraim è Samaria
e capo di Samaria il figlio di Romelia.
[8b] Ancora sessantacinque anni
ed Èfraim cesserà di essere un popolo.
[9b] Ma se non crederete, non resterete saldi"».
[10] Il Signore parlò ancora ad Acaz: [11] «Chiedi per te un segno dal Signore, tuo Dio, dal profondo degli inferi oppure dall'alto». [12] Ma Acaz rispose: «Non lo chiederò, non voglio tentare il Signore». [13] Allora Isaia disse: «Ascoltate, casa di Davide! Non vi basta stancare gli uomini, perché ora vogliate stancare anche il mio Dio? [14] Pertanto il Signore stesso vi darà un segno. Ecco: la vergine concepirà e partorirà un figlio, che chiamerà Emmanuele. [15] Egli mangerà panna e miele finché non imparerà a rigettare il male e a scegliere il bene. [16] Poiché prima ancora che il bimbo impari a rigettare il male e a scegliere il bene, sarà abbandonata la terra di cui temi i due re. [17] Il Signore manderà su di te, sul tuo popolo e sulla casa di tuo padre giorni quali non vennero da quando Èfraim si staccò da Giuda: manderà il re d'Assiria».
[18] Avverrà in quel giorno:
il Signore farà un fischio alle mosche
che sono all'estremità dei canali d'Egitto
e alle api che si trovano in Assiria.
[19] Esse verranno e si poseranno tutte
nelle valli scoscese,
nelle fessure delle rocce,
su ogni cespuglio e su ogni pascolo.
[20] In quel giorno il Signore raderà
con rasoio preso a nolo oltre il Fiume,
con il re d'Assiria,
il capo e il pelo del corpo,
anche la barba toglierà via.
[21] Avverrà in quel giorno:
ognuno alleverà una giovenca e due pecore.
[22] Per l'abbondanza del latte che faranno,
si mangerà la panna;
di panna e miele si ciberà
ogni superstite in mezzo a questa terra.
[23] Avverrà in quel giorno:
ogni luogo dove erano mille viti
valutate mille sicli d'argento,
sarà preda dei rovi e dei pruni.
[24] Vi si entrerà armati di frecce e di arco,
perché tutta la terra sarà rovi e pruni.
[25] In tutti i monti,
che erano vangati con la vanga,
non si passerà più
per paura delle spine e dei rovi.
Serviranno da pascolo per armenti
e da luogo battuto dal gregge.

{8}
[1] Il Signore mi disse: «Prenditi una grande tavoletta e scrivici con caratteri ordinari: "A Maher-salal-cas-baz"». [2] Io mi presi testimoni fidati, il sacerdote Uria e Zaccaria, figlio di Ieberechìa. [3] Poi mi unii alla profetessa, la quale concepì e partorì un figlio. Il Signore mi disse: «Chiamalo Maher-salal-cas-baz, [4] poiché prima che il bambino sappia dire "papà" e "mamma" le ricchezze di Damasco e le spoglie di Samaria saranno portate davanti al re d'Assiria».
[5] Il Signore mi disse di nuovo:
[6] «Poiché questo popolo ha rigettato
le acque di Sìloe, che scorrono piano,
e trema per Resin e per il figlio di Romelia,
[7] per questo, ecco,
il Signore farà salire contro di loro
le acque del fiume,
impetuose e abbondanti:
cioè il re d'Assiria con tutto il suo splendore,
irromperà in tutti i suoi canali
e strariperà da tutte le sue sponde.
[8] Invaderà Giuda,
lo inonderà e lo attraverserà
fino a giungere al collo.
Le sue ali distese copriranno
tutta l'estensione della tua terra, Emmanuele.
[9] Sappiatelo, popoli: sarete frantumati.
Ascoltate voi tutte, nazioni lontane,
cingete le armi e sarete frantumate,
cingete le armi e sarete frantumate.
[10] Preparate un piano, sarà senza effetti;
fate un proclama, non si realizzerà,
perché Dio è con noi».
[11] Poiché così il Signore mi disse, quando mi aveva preso per mano e mi aveva proibito di camminare per la via di questo popolo:
[12] «Non chiamate congiura
ciò che questo popolo chiama congiura,
non temete ciò che esso teme e non abbiate paura».
[13] Il Signore degli eserciti, lui solo ritenete santo.
Egli sia l'oggetto del vostro timore, della vostra paura.
[14] Egli sarà insidia e pietra di ostacolo
e scoglio d'inciampo
per le due case d'Israele,
laccio e trabocchetto per gli abitanti di Gerusalemme.
[15] Tra di loro molti inciamperanno,
cadranno e si sfracelleranno,
saranno presi e catturati.
[16] Rinchiudi questa testimonianza, e sigilla questo insegnamento nel cuore dei miei discepoli. [17] Io ho fiducia nel Signore, che ha nascosto il suo volto alla casa di Giacobbe, e spero in lui. [18] Ecco, io e i figli che il Signore mi ha dato siamo segni e presagi per Israele da parte del Signore degli eserciti, che abita sul monte Sion.
[19] Quando vi diranno: «Interrogate i negromanti e gli indovini che bisbigliano e mormorano formule. Forse un popolo non deve consultare i suoi dèi? Per i vivi consultare i morti?», [20] attenetevi all'insegnamento, alla testimonianza. Se non faranno un discorso come questo, non ci sarà aurora per loro.
[21] Egli si aggirerà oppresso e affamato,
e, quando sarà affamato e preso dall'ira,
maledirà il suo re e il suo dio.
Guarderà in alto
[22] e rivolgerà lo sguardo sulla terra
ed ecco angustia e tenebre
e oscurità desolante.
Ma la caligine sarà dissipata,
[23] poiché non ci sarà più oscurità
dove ora è angoscia.
In passato umiliò la terra di Zàbulon e la terra di Nèftali, ma in futuro renderà gloriosa la via del mare, oltre il Giordano, Galilea delle genti.

{9}
[1] Il popolo che camminava nelle tenebre
ha visto una grande luce;
su coloro che abitavano in terra tenebrosa
una luce rifulse.
[2] Hai moltiplicato la gioia,
hai aumentato la letizia.
Gioiscono davanti a te
come si gioisce quando si miete
e come si esulta quando si divide la preda.
[3] Perché tu hai spezzato il giogo che l'opprimeva,
la sbarra sulle sue spalle,
e il bastone del suo aguzzino,
come nel giorno di Madian.
[4] Perché ogni calzatura di soldato che marciava rimbombando
e ogni mantello intriso di sangue
saranno bruciati, dati in pasto al fuoco.
[5] Perché un bambino è nato per noi,
ci è stato dato un figlio.
Sulle sue spalle è il potere
e il suo nome sarà:
Consigliere mirabile, Dio potente,
Padre per sempre, Principe della pace.
[6] Grande sarà il suo potere e la pace non avrà fine sul trono di Davide e sul suo regno, che egli viene a consolidare e rafforzare con il diritto e la giustizia, ora e per sempre.
Questo farà lo zelo del Signore degli eserciti.
[7] Una parola mandò il Signore contro Giacobbe, essa cadde su Israele.
[8] La conoscerà tutto il popolo, gli Efraimiti e gli abitanti di Samaria, che dicevano nel loro orgoglio e nell'arroganza del loro cuore: [9] «I mattoni sono caduti, ricostruiremo in pietra; i sicomòri sono stati abbattuti, li sostituiremo con cedri».
[10] Il Signore suscitò contro questo popolo i suoi nemici, eccitò i suoi avversari: [11] gli Aramei dall'oriente, da occidente i Filistei, che divorano Israele a grandi bocconi.
Con tutto ciò non si calma la sua ira e ancora la sua mano rimane stesa.
[12] Il popolo non è tornato a chi lo percuoteva; non hanno ricercato il Signore degli eserciti.
[13] Pertanto il Signore ha amputato a Israele capo e coda, palma e giunco in un giorno.
[14] L'anziano e i notabili sono il capo, il profeta, maestro di menzogna, è la coda.
[15] Le guide di questo popolo lo hanno fuorviato e quelli che esse guidano si sono perduti.
[16] Perciò il Signore non avrà clemenza verso i suoi giovani, non avrà pietà degli orfani e delle vedove, perché tutti sono empi e perversi; ogni bocca proferisce parole stolte.
Con tutto ciò non si calma la sua ira e ancora la sua mano rimane stesa.
[17] Sì, brucia l'iniquità come fuoco che divora rovi e pruni, divampa nel folto della selva, da dove si sollevano colonne di fumo.
[18] Per l'ira del Signore degli eserciti brucia la terra e il popolo è dato in pasto al fuoco; nessuno ha pietà del proprio fratello.
[19] Dilania a destra, ma è ancora affamato, mangia a sinistra, ma senza saziarsi; ognuno mangia la carne del suo vicino.
[20] Manasse contro Èfraim ed Èfraim contro Manasse, tutti e due insieme contro Giuda.
Con tutto ciò non si calma la sua ira
e ancora la sua mano rimane stesa.

{10}
[1] Guai a coloro che fanno decreti iniqui
e scrivono in fretta sentenze oppressive,
[2] per negare la giustizia ai miseri
e per frodare del diritto i poveri del mio popolo,
per fare delle vedove la loro preda
e per defraudare gli orfani.
[3] Ma che cosa farete nel giorno del castigo,
quando da lontano sopraggiungerà la rovina?
A chi ricorrerete per protezione?
Dove lascerete la vostra ricchezza?
[4] Non vi resterà che curvare la schiena in mezzo ai prigionieri
o cadere tra i morti.
Con tutto ciò non si calma la sua ira
e ancora la sua mano rimane stesa.
[5] Oh! Assiria, verga del mio furore,
bastone del mio sdegno!
[6] Contro una nazione empia io la mando
e la dirigo contro un popolo con cui sono in collera,
perché lo saccheggi, lo depredi
e lo calpesti come fango di strada.
[7] Essa però non pensa così
e così non giudica il suo cuore,
ma vuole distruggere
e annientare non poche nazioni.
[8] Anzi dice: «Forse i miei prìncipi non sono altrettanti re?
[9] Forse Calno non è come Càrchemis,
Camat come Arpad,
Samaria come Damasco?
[10] Come la mia mano ha raggiunto quei regni degli idoli,
le cui statue erano più numerose
di quelle di Gerusalemme e di Samaria,
[11] non posso io forse, come ho agito
con Samaria e i suoi idoli,
agire anche contro Gerusalemme e i suoi simulacri?».
[12] Quando il Signore avrà terminato tutta la sua opera sul monte Sion e a Gerusalemme, punirà il frutto orgoglioso del cuore del re d'Assiria e ciò di cui si gloria l'alterigia dei suoi occhi.
[13] Poiché ha detto:
«Con la forza della mia mano ho agito
e con la mia sapienza, perché sono intelligente;
ho rimosso i confini dei popoli
e ho saccheggiato i loro tesori,
ho abbattuto come un eroe
coloro che sedevano sul trono.
[14] La mia mano ha scovato, come in un nido,
la ricchezza dei popoli.
Come si raccolgono le uova abbandonate,
così ho raccolto tutta la terra.
Non vi fu battito d'ala,
e neppure becco aperto o pigolìo».
[15] Può forse vantarsi la scure contro chi se ne serve per tagliare
o la sega insuperbirsi contro chi la maneggia?
Come se un bastone volesse brandire chi lo impugna
e una verga sollevare ciò che non è di legno!
[16] Perciò il Signore, Dio degli eserciti,
manderà una peste contro le sue più valide milizie;
sotto ciò che è sua gloria arderà un incendio
come incendio di fuoco;
[18b] esso consumerà anima e corpo
e sarà come un malato che sta spegnendosi.
[17] La luce d'Israele diventerà un fuoco,
il suo santuario una fiamma;
essa divorerà e consumerà
in un giorno rovi e pruni,
[18a] la magnificenza della sua selva e del suo giardino.
[19] Il resto degli alberi nella selva
si conterà facilmente;
persino un ragazzo potrebbe farne il conto.
[20] In quel giorno avverrà
che il resto d'Israele e i superstiti della casa di Giacobbe
non si appoggeranno più su chi li ha percossi,
ma si appoggeranno con lealtà
sul Signore, sul Santo d'Israele.
[21] Tornerà il resto,
il resto di Giacobbe, al Dio forte.
[22] Poiché anche se il tuo popolo, o Israele,
fosse come la sabbia del mare,
solo un suo resto ritornerà.
È decretato uno sterminio
che farà traboccare la giustizia.
[23] Sì, un decreto di rovina
eseguirà il Signore, Dio degli eserciti,
su tutta la regione.
[24] Pertanto così dice il Signore, Dio degli eserciti: «Popolo mio, che abiti in Sion, non temere l'Assiria che ti percuote con la verga e alza il bastone contro di te, come già l'Egitto. [25] Perché ancora un poco, ben poco, e il mio sdegno avrà fine. La mia ira li annienterà». [26] Contro l'Assiria il Signore degli eserciti agiterà il flagello, come quando colpì Madian alla roccia di Oreb; alzerà la sua verga sul mare come fece con l'Egitto.
[27] In quel giorno
sarà tolto il suo fardello dalla tua spalla
e il suo giogo cesserà di pesare sul tuo collo.
Il distruttore viene da Rimmon,
[28] raggiunge Aiàt, attraversa Migron,
a Micmas depone le sue armi.
[29] Attraversano il passo; a Gheba si accampano.
Rama trema.
Fugge Gàbaa di Saul.
[30] Grida con tutta la tua voce, Bat-Gallìm.
Sta' attenta, Làisa.
Povera Anatòt!
[31] Madmenà è in fuga.
Scappano gli abitanti di Ghebìm.
[32] Oggi stesso farà sosta a Nob, agiterà la mano verso il monte della figlia di Sion, verso la collina di Gerusalemme.
[33] Ecco, il Signore, Dio degli eserciti, abbatte i rami con il terrore, le punte più alte sono troncate, le cime sono abbattute.
[34] È reciso con il ferro il folto della selva e il Libano cade con la sua magnificenza.

{11}
[1] Un germoglio spunterà dal tronco di Iesse, un virgulto germoglierà dalle sue radici.
[2] Su di lui si poserà lo spirito del Signore, spirito di sapienza e d'intelligenza, spirito di consiglio e di fortezza, spirito di conoscenza e di timore del Signore.
[3] Si compiacerà del timore del Signore.
Non giudicherà secondo le apparenze e non prenderà decisioni per sentito dire; [4] ma giudicherà con giustizia i miseri e prenderà decisioni eque per gli umili della terra.
Percuoterà il violento con la verga della sua bocca, con il soffio delle sue labbra ucciderà l'empio.
[5] La giustizia sarà fascia dei suoi lombi e la fedeltà cintura dei suoi fianchi.
[6] Il lupo dimorerà insieme con l'agnello; il leopardo si sdraierà accanto al capretto; il vitello e il leoncello pascoleranno insieme e un piccolo fanciullo li guiderà.
[7] La mucca e l'orsa pascoleranno insieme; i loro piccoli si sdraieranno insieme.
Il leone si ciberà di paglia, come il bue.
[8] Il lattante si trastullerà sulla buca della vipera; il bambino metterà la mano nel covo del serpente velenoso.
[9] Non agiranno più iniquamente né saccheggeranno in tutto il mio santo monte, perché la conoscenza del Signore riempirà la terra come le acque ricoprono il mare.
[10] In quel giorno avverrà che la radice di Iesse sarà un vessillo per i popoli.
Le nazioni la cercheranno con ansia.
La sua dimora sarà gloriosa.
[11] In quel giorno avverrà che il Signore stenderà di nuovo la sua mano per riscattare il resto del suo popolo, superstite dall'Assiria e dall'Egitto, da Patros, dall'Etiopia e dall'Elam, da Sinar e da Camat e dalle isole del mare.
[12] Egli alzerà un vessillo tra le nazioni e raccoglierà gli espulsi d'Israele; radunerà i dispersi di Giuda dai quattro angoli della terra.
[13] Cesserà la gelosia di Èfraim e gli avversari di Giuda saranno sterminati; Èfraim non invidierà più Giuda e Giuda non sarà più ostile a Èfraim.
[14] Voleranno verso occidente contro i Filistei, insieme deprederanno i figli dell'oriente, stenderanno le mani su Edom e su Moab e i figli di Ammon saranno loro sudditi.
[15] Il Signore prosciugherà il golfo del mare d'Egitto e stenderà la mano contro il Fiume.
Con la potenza del suo soffio lo dividerà in sette bracci, così che si possa attraversare con i sandali.
[16] Si formerà una strada per il resto del suo popolo che sarà superstite dall'Assiria, come ce ne fu una per Israele quando uscì dalla terra d'Egitto.

{12}
[1] Tu dirai in quel giorno: «Ti lodo, Signore; tu eri in collera con me, ma la tua collera si è placata e tu mi hai consolato.
[2] Ecco, Dio è la mia salvezza; io avrò fiducia, non avrò timore, perché mia forza e mio canto è il Signore; egli è stato la mia salvezza».
[3] Attingerete acqua con gioia alle sorgenti della salvezza.
[4] In quel giorno direte: «Rendete grazie al Signore e invocate il suo nome, proclamate fra i popoli le sue opere, fate ricordare che il suo nome è sublime.
[5] Cantate inni al Signore, perché ha fatto cose eccelse, le conosca tutta la terra.
[6] Canta ed esulta, tu che abiti in Sion, perché grande in mezzo a te è il Santo d'Israele».

{13}
[1] Oracolo su Babilonia, ricevuto in visione da Isaia, figlio di Amoz.
[2] Su un monte brullo issate un segnale,
alzate per loro un grido;
fate cenni con la mano perché varchino
le porte dei nobili.
[3] Io ho dato un ordine ai miei consacrati;
ho chiamato anche i miei prodi a strumento del mio sdegno,
entusiasti della mia grandezza.
[4] Frastuono di folla sui monti,
simile a quello di un popolo immenso.
Frastuono fragoroso di regni,
di nazioni radunate.
Il Signore degli eserciti passa in rassegna
un esercito di guerra.
[5] Vengono da una terra lontana,
dall'estremo orizzonte,
il Signore e le armi della sua collera,
per devastare tutta la terra.
[6] Urlate, perché è vicino il giorno del Signore;
esso viene come una devastazione
da parte dell'Onnipotente.
[7] Perciò tutte le mani sono fiacche,
ogni cuore d'uomo viene meno.
[8] Sono costernati. Spasimi e dolori li prendono,
si contorcono come una partoriente.
Ognuno osserva sgomento il suo vicino:
i loro volti sono volti di fiamma.
[9] Ecco, il giorno del Signore arriva implacabile,
con sdegno, ira e furore,
per fare della terra un deserto,
per sterminarne i peccatori.
[10] Poiché le stelle del cielo e le loro costellazioni
non daranno più la loro luce;
il sole si oscurerà al suo sorgere
e la luna non diffonderà la sua luce.
[11] Io punirò nel mondo la malvagità
e negli empi la loro iniquità.
Farò cessare la superbia dei protervi
e umilierò l'orgoglio dei tiranni.
[12] Renderò l'uomo più raro dell'oro fino
e i mortali più rari dell'oro di Ofir.
[13] Allora farò tremare i cieli
e la terra si scuoterà dalle fondamenta
per lo sdegno del Signore degli eserciti,
nel giorno della sua ira ardente.
[14] Allora avverrà come a una gazzella impaurita
e come a un gregge che nessuno raduna:
ognuno si dirigerà verso il suo popolo,
ognuno correrà verso la sua terra.
[15] Quanti saranno trovati, saranno trafitti,
quanti saranno presi, periranno di spada.
[16] I loro piccoli saranno sfracellati davanti ai loro occhi;
saranno saccheggiate le loro case,
violentate le loro mogli.
[17] Ecco, io suscito contro di loro i Medi,
che non pensano all'argento
né si curano dell'oro.
[18] Con i loro archi abbatteranno i giovani,
non avranno pietà del frutto del ventre,
i loro occhi non avranno pietà dei bambini.
[19] Babilonia, perla dei regni,
splendore orgoglioso dei Caldei,
sarà sconvolta da Dio come Sòdoma e Gomorra.
[20] Non sarà abitata mai più né popolata
di generazione in generazione.
L'Arabo non vi pianterà la sua tenda
né i pastori vi faranno sostare le greggi.
[21] Ma vi si stabiliranno le bestie selvatiche,
i gufi riempiranno le loro case,
vi faranno dimora gli struzzi,
vi danzeranno i sàtiri.
[22] Urleranno le iene nei loro palazzi,
gli sciacalli nei loro edifici lussuosi.
La sua ora si avvicina,
i suoi giorni non saranno prolungati.

{14}
[1] Certo, il Signore avrà pietà di Giacobbe e si sceglierà ancora Israele e li ristabilirà nella loro terra. A loro si uniranno gli stranieri e saranno annessi alla casa di Giacobbe. [2] I popoli li accoglieranno e li ricondurranno nella loro terra, e la casa d'Israele se li farà propri nella terra del Signore, rendendoli schiavi e schiave; così faranno prigionieri coloro che li avevano resi schiavi e domineranno i loro avversari.
[3] In quel giorno avverrà che il Signore ti libererà dalle tue pene, dal tuo affanno e dalla tua dura schiavitù a cui eri stato assoggettato. [4] Allora intonerai questa canzone sul re di Babilonia e dirai:
«Ah, come è finito l'aguzzino,
è finita l'aggressione!
[5] Il Signore ha spezzato la verga degli iniqui,
il bastone dei dominatori,
[6] che percuoteva i popoli nel suo furore,
con colpi senza fine,
che dominava con furia le nazioni
con una persecuzione senza respiro.
[7] Riposa ora tranquilla tutta la terra
ed erompe in grida di gioia.
[8] Persino i cipressi gioiscono per te
e anche i cedri del Libano: "Da quando tu sei prostrato, non sale più nessuno a tagliarci".
[9] Gli inferi di sotto si agitano per te, per venirti incontro al tuo arrivo; per te essi svegliano le ombre, tutti i dominatori della terra, e fanno sorgere dai loro troni tutti i re delle nazioni.
[10] Tutti prendono la parola per dirti: "Anche tu sei stato abbattuto come noi, sei diventato uguale a noi".
[11] Negli inferi è precipitato il tuo fasto e la musica delle tue arpe.
Sotto di te v'è uno strato di marciume, e tua coltre sono i vermi.
[12] Come mai sei caduto dal cielo, astro del mattino, figlio dell'aurora?
Come mai sei stato gettato a terra, signore di popoli?
[13] Eppure tu pensavi nel tuo cuore: "Salirò in cielo, sopra le stelle di Dio innalzerò il mio trono, dimorerò sul monte dell'assemblea, nella vera dimora divina.
[14] Salirò sulle regioni superiori delle nubi, mi farò uguale all'Altissimo".
[15] E invece sei stato precipitato negli inferi, nelle profondità dell'abisso!
[16] Quanti ti vedono ti guardano fisso, ti osservano attentamente: "È questo l'individuo che sconvolgeva la terra, che faceva tremare i regni, [17] che riduceva il mondo a un deserto, che ne distruggeva le città, che non apriva la porta del carcere ai suoi prigionieri?".
[18] Tutti i re dei popoli, tutti riposano con onore, ognuno nella sua tomba.
[19] Tu, invece, sei stato gettato fuori del tuo sepolcro, come un virgulto spregevole; sei circondato da uccisi trafitti da spada, deposti sulle pietre della fossa, come una carogna calpestata.
[20] Tu non sarai unito a loro nella sepoltura, perché hai rovinato la tua terra, hai assassinato il tuo popolo.
Non sarà più nominata la discendenza degli iniqui.
[21] Preparate il massacro dei suoi figli
a causa dell'iniquità dei loro padri,
e non sorgano più a conquistare la terra
e a riempire il mondo di rovine».
[22] «Io insorgerò contro di loro
- oracolo del Signore degli eserciti -,
sterminerò il nome e il resto di Babilonia,
la prole e la stirpe - oracolo del Signore.
[23] Io la ridurrò a dominio del riccio, a palude stagnante;
la spazzerò con la scopa della distruzione».
Oracolo del Signore degli eserciti.
[24] Il Signore degli eserciti ha giurato dicendo:
«In verità, come ho pensato, accadrà,
e come ho deciso, succederà.
[25] Io spezzerò l'Assiria nella mia terra
e sui miei monti la calpesterò.
Allora sparirà da loro il suo giogo,
il suo peso dalle loro spalle sarà rimosso».
[26] Questa è la decisione presa per tutta la terra
e questa è la mano stesa su tutte le nazioni.
[27] Poiché il Signore degli eserciti
lo ha deciso; chi potrà renderlo vano?
La sua mano è stesa, chi gliela farà ritirare?
[28] Nell'anno in cui morì il re Acaz fu pronunciato questo oracolo:
[29] «Non gioire, Filistea tutta,
perché si è spezzata la verga di chi ti percuoteva.
Poiché dalla radice della serpe uscirà una vipera
e il suo frutto sarà un drago alato.
[30] I più poveri si sazieranno sui miei prati
e i miseri riposeranno tranquilli;
ma farò morire di fame la tua stirpe
e ucciderò il tuo resto.
[31] Urla, o porta, grida, o città;
trema, Filistea tutta,
perché dal settentrione si alza il fumo
e non c'è disertore tra le sue schiere».
[32] Che cosa si risponderà ai messaggeri delle nazioni?
«Il Signore ha fondato Sion
e in essa si rifugiano gli umili del suo popolo».

{15}
[1] Oracolo su Moab.
Sì, è stata devastata di notte,
Ar-Moab è stata distrutta;
è stata devastata di notte,
Kir-Moab è stata distrutta.
[2] È salita la gente di Dibon
sulle alture, per piangere;
sul Nebo e su Màdaba
Moab innalza un lamento; ogni testa è rasata, ogni barba è tagliata.
[3] Nelle sue strade si indossa il sacco, sulle sue terrazze e nelle sue piazze ognuno fa il lamento e si scioglie in lacrime.
[4] Emettono urla Chesbon ed Elalè, la loro eco giunge fino a Iaas.
Per questo gli armati di Moab alzano lamenti, e il loro animo freme.
[5] Il mio cuore geme per Moab; i suoi fuggiaschi giungono fino a Soar.
Piangendo, salgono la salita di Luchìt.
Sulla via di Coronàim mandano grida strazianti.
[6] Le acque di Nimrìm sono un deserto, l'erba si è seccata, finita è la pastura; non c'è più nulla di verde.
[7] Per questo fanno provviste, trasportano le loro riserve al di là del torrente dei Salici.
[8] Risuonano grida per tutto il territorio di Moab; il suo urlo giunge fino a Eglàim, fino a Beer-Elìm il suo urlo.
[9] Le acque di Dimon sono piene di sangue, eppure colpirò Dimon con altri mali: un leone per i fuggiaschi di Moab e per il resto della regione.

{16}
[1] Mandate l'agnello al signore della regione, da Sela del deserto al monte della figlia di Sion.
[2] Come un uccello fuggitivo, come una nidiata dispersa saranno le figlie di Moab ai guadi dell'Arnon.
[3] Dacci un consiglio, prendi una decisione!
Rendi come la notte la tua ombra in pieno mezzogiorno; nascondi i dispersi, non tradire i fuggiaschi.
[4] Siano tuoi ospiti i dispersi di Moab; sii loro rifugio di fronte al devastatore.
Quando sarà estinto il tiranno
e finita la devastazione,
scomparso il distruttore della regione,
[5] allora sarà stabilito un trono sulla mansuetudine,
vi siederà con tutta fedeltà, nella tenda di Davide,
un giudice sollecito del diritto
e pronto alla giustizia.
[6] Abbiamo udito l'orgoglio di Moab,
il grande orgoglioso,
la sua alterigia, il suo orgoglio, la sua tracotanza,
l'inconsistenza delle sue chiacchiere.
[7] Per questo i Moabiti innalzano un lamento per Moab,
si lamentano tutti;
per le focacce di uva di Kir-Carèset
gemono tutti costernati.
[8] Sono squallidi i campi di Chesbon,
come pure la vigna di Sibma.
Signori di popoli
ne hanno spezzato i tralci
che raggiungevano Iazer,
penetravano fin nel deserto;
i loro rami si estendevano liberamente,
arrivavano al mare.
[9] Per questo io piangerò con il pianto di Iazer
sulla vigna di Sibma.
Ti inonderò con le mie lacrime,
o Chesbon, o Elalè,
perché sui tuoi frutti e sulla tua vendemmia
è piombato un grido.
[10] Sono scomparse gioia e allegria dai frutteti;
nelle vigne non si levano più lieti clamori
né si grida più allegramente.
Il vino nei tini non lo pigia il pigiatore,
il grido di gioia è finito.
[11] Perciò le mie viscere fremono
per Moab come una cetra,
il mio intimo freme per Kir-Carèset.
[12] Si vedrà Moab affaticarsi sulle alture
e venire nel suo santuario per pregare,
ma senza successo.
[13] Questo è il messaggio che pronunciò un tempo il Signore su Moab.
[14] Ma ora il Signore dice: «In tre anni, come gli anni di un salariato, sarà svilita la gloria di Moab con tutta la sua numerosa popolazione. Ne rimarrà solo un resto, piccolo e insignificante».

{17}
[1] Oracolo su Damasco.
Ecco, Damasco cesserà di essere una città,
diverrà un cumulo di rovine.
[2] Le città di Aroèr saranno abbandonate;
saranno pascolo delle greggi,
che vi riposeranno senza esserne scacciate.
[3] A Èfraim sarà tolta la cittadella,
a Damasco la sovranità.
Al resto degli Aramei toccherà la stessa sorte
della gloria degli Israeliti.
Oracolo del Signore degli eserciti.
[4] In quel giorno verrà ridotta la gloria di Giacobbe
e la pinguedine delle sue membra dimagrirà.
[5] Avverrà come quando il mietitore
prende una manciata di steli,
e con l'altro braccio falcia le spighe,
come quando si raccolgono le spighe
nella valle dei Refaìm.
[6] Vi resteranno solo racimoli,
come alla bacchiatura degli ulivi:
due o tre bacche sulla cima dell'albero,
quattro o cinque sui rami da frutto.
Oracolo del Signore, Dio d'Israele.
[7] In quel giorno si volgerà l'uomo al suo creatore e i suoi occhi guarderanno al Santo d'Israele. [8] Non si volgerà agli altari, lavoro delle sue mani; non guarderà ciò che fecero le sue dita, i pali sacri e gli altari per l'incenso.
[9] In quel giorno avverrà alle tue fortezze
come alle città abbandonate,
che l'Eveo e l'Amorreo evacuarono
di fronte agli Israeliti
e sarà una desolazione.
[10] Perché hai dimenticato Dio, tuo salvatore,
e non ti sei ricordato della Roccia, tua fortezza,
tu pianti giardini ameni
e innesti tralci stranieri.
[11] Nel giorno in cui li pianti, li vedi crescere
e al mattino vedi fiorire i tuoi semi,
ma svanirà il raccolto nel giorno della sventura
e del dolore insanabile.
[12] Ah, il tumulto di popoli immensi,
tumultuanti come il tumulto dei mari,
fragore di nazioni
come lo scroscio di acque che scorrono veementi!
[13] Le nazioni fanno fragore
come il fragore di molte acque,
ma egli le minaccia, esse fuggono lontano;
come pula sono disperse sui monti dal vento
e come vortice di polvere dinanzi al turbine.
[14] Alla sera, ecco, era tutto uno spavento,
prima del mattino, già non è più.
Questo è il destino di chi ci depredava
e la sorte di chi ci saccheggiava.

{18}
[1] Ah! Terra dagli insetti ronzanti,
che ti trovi oltre i fiumi dell'Etiopia,
[2] che mandi ambasciatori per mare,
in barche di papiro sulle acque:
«Andate, messaggeri veloci,
verso un popolo alto e abbronzato,
verso un popolo temuto ora e sempre,
un popolo potente e vittorioso,
la cui terra è solcata da fiumi».
[3] O voi tutti abitanti del mondo, che dimorate sulla terra,
appena si alzerà un segnale sui monti, guardatelo!
Appena squillerà la tromba, ascoltatela!
[4] Poiché questo mi ha detto il Signore:
«Io osserverò tranquillo dalla mia dimora,
come il calore sereno alla luce del sole,
come una nube di rugiada al calore della mietitura».
[5] Poiché prima della raccolta, quando la fioritura è finita
e il fiore è diventato un grappolo maturo,
egli taglierà i tralci con roncole,
strapperà e getterà via i pampini.
[6] Saranno abbandonati tutti insieme
agli avvoltoi dei monti e alle bestie della terra;
su di essi gli avvoltoi passeranno l'estate,
su di essi tutte le bestie della terra passeranno l'inverno.
[7] In quel tempo saranno portate offerte al Signore degli eserciti da un popolo alto e abbronzato, da un popolo temuto ora e sempre, da un popolo potente e vittorioso, la cui terra è solcata da fiumi; saranno portate nel luogo dove è invocato il nome del Signore degli eserciti, sul monte Sion.

{19}
[1] Oracolo sull'Egitto.
Ecco, il Signore cavalca una nube leggera
ed entra in Egitto.
Crollano gli idoli dell'Egitto davanti a lui
e agli Egiziani viene meno il cuore nel petto.
[2] «Aizzerò gli Egiziani contro gli Egiziani:
combatterà ognuno contro il proprio fratello,
ognuno contro il proprio prossimo,
città contro città e regno contro regno.
[3] Lo spirito che anima l'Egitto sarà stravolto
e io distruggerò il suo progetto;
per questo ricorreranno agli idoli e ai maghi,
ai negromanti e agli indovini.
[4] Ma io consegnerò gli Egiziani
in mano a un duro padrone, un re crudele li dominerà».
Oracolo del Signore, il Signore degli eserciti.
[5] Si prosciugheranno le acque del mare,
il fiume si inaridirà e seccherà.
[6] I suoi canali diventeranno putridi,
diminuiranno e seccheranno i torrenti dell'Egitto,
canne e giunchi sfioriranno.
[7] I giunchi sulle rive e alla foce del Nilo
e tutte le piante del Nilo
seccheranno, saranno dispersi dal vento, non saranno più.
[8] I pescatori si lamenteranno, gemeranno
quanti gettano l'amo nel Nilo,
quanti stendono le reti sull'acqua saranno desolati.
[9] Saranno delusi i lavoratori del lino,
le cardatrici e i tessitori impallidiranno;
[10] i tessitori saranno avviliti,
tutti i salariati saranno costernati.
[11] Quanto sono stolti i prìncipi di Tanis!
I più saggi consiglieri del faraone formano un consiglio
insensato.
Come osate dire al faraone:
«Sono figlio di saggi, figlio di re antichi»?
[12] Dove sono, dunque, i tuoi saggi?
Ti rivelino e manifestino
quanto ha deciso il Signore degli eserciti
a proposito dell'Egitto.
[13] Stolti sono i prìncipi di Tanis;
si ingannano i prìncipi di Menfi.
Hanno fatto traviare l'Egitto
i capi delle sue tribù.
[14] Il Signore ha mandato in mezzo a loro
uno spirito di smarrimento;
essi fanno smarrire l'Egitto in ogni impresa,
come barcolla un ubriaco nel vomito.
[15] Non gioverà all'Egitto qualunque opera
faccia il capo o la coda,
la palma o il giunco.
[16] In quel giorno gli Egiziani diventeranno come femmine, tremeranno e temeranno al vedere la mano che il Signore degli eserciti agiterà contro di loro. [17] La terra di Giuda sarà il terrore degli Egiziani; quando se ne parlerà, ne avranno spavento, a causa della decisione che il Signore degli eserciti ha preso contro di loro.
[18] In quel giorno ci saranno cinque città nell'Egitto che parleranno la lingua di Canaan e giureranno per il Signore degli eserciti; una di esse si chiamerà Città del Sole.
[19] In quel giorno ci sarà un altare dedicato al Signore in mezzo alla terra d'Egitto e una stele in onore del Signore presso la sua frontiera: [20] sarà un segno e una testimonianza per il Signore degli eserciti nella terra d'Egitto.
Quando, di fronte agli avversari, invocheranno il Signore, allora egli manderà loro un salvatore che li difenderà e li libererà. [21] Il Signore si farà conoscere agli Egiziani e gli Egiziani riconosceranno in quel giorno il Signore, lo serviranno con sacrifici e offerte, faranno voti al Signore e li adempiranno. [22] Il Signore percuoterà ancora gli Egiziani, ma, una volta colpiti, li risanerà. Essi faranno ritorno al Signore ed egli si placherà e li risanerà.
[23] In quel giorno ci sarà una strada dall'Egitto verso l'Assiria; l'Assiro andrà in Egitto e l'Egiziano in Assiria, e gli Egiziani renderanno culto insieme con gli Assiri.
[24] In quel giorno Israele sarà il terzo con l'Egitto e l'Assiria, una benedizione in mezzo alla terra. [25] Li benedirà il Signore degli eserciti dicendo: «Benedetto sia l'Egiziano mio popolo, l'Assiro opera delle mie mani e Israele mia eredità».

{20}
[1] Nell'anno in cui il tartan, mandato ad Asdod da Sargon re d'Assiria, giunse ad Asdod, la assalì e la prese.
[2] In quel tempo il Signore disse per mezzo di Isaia, figlio di Amoz: «Va', lèvati il sacco dai fianchi e togliti i sandali dai piedi!». Così egli fece, andando nudo e scalzo.
[3] Il Signore poi disse: «Come il mio servo Isaia è andato nudo e scalzo per tre anni, come segno e presagio per l'Egitto e per l'Etiopia, [4] così il re d'Assiria condurrà i prigionieri d'Egitto e i deportati dell'Etiopia, giovani e vecchi, nudi e scalzi e con le natiche scoperte, vergogna per l'Egitto. [5] Allora saranno abbattuti e confusi a causa dell'Etiopia, loro speranza, e a causa dell'Egitto, di cui si vantavano. [6] In quel giorno gli abitanti di questo lido diranno: "Ecco che cosa è avvenuto della speranza nella quale ci eravamo rifugiati per trovare aiuto ed essere liberati dal re d'Assiria! Ora come ci salveremo?"».

{21}
[1] Oracolo sul deserto del mare.
Come i turbini che si scatenano nel Negheb,
così egli viene dal deserto, da una terra orribile.
[2] Una visione tremenda mi fu mostrata:
il saccheggiatore che saccheggia,
il distruttore che distrugge.
Salite, o Elamiti,
assediate, o Medi!
Io faccio cessare ogni gemito.
[3] Per questo i miei reni sono nello spasimo,
mi hanno colto dolori come di una partoriente;
sono troppo sconvolto per udire,
troppo sbigottito per vedere.
[4] Smarrito è il mio cuore,
la costernazione mi invade;
il tramonto tanto desiderato
diventa il mio terrore.
[5] Si prepara la tavola,
