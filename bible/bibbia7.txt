li annienterà per la loro perfidia,
li annienterà il Signore, nostro Dio.
Salmo [95] ([94])
Venite, cantiamo al Signore,
acclamiamo la roccia della nostra salvezza.
[2] Accostiamoci a lui per rendergli grazie,
a lui acclamiamo con canti di gioia.
[3] Perché grande Dio è il Signore,
grande re sopra tutti gli dèi.
[4] Nella sua mano sono gli abissi della terra,
sono sue le vette dei monti.
[5] Suo è il mare, è lui che l'ha fatto;
le sue mani hanno plasmato la terra.
[6] Entrate: prostràti, adoriamo,
in ginocchio davanti al Signore che ci ha fatti.
[7] È lui il nostro Dio
e noi il popolo del suo pascolo,
il gregge che egli conduce.
Se ascoltaste oggi la sua voce!
[8] «Non indurite il cuore come a Merìba,
come nel giorno di Massa nel deserto,
[9] dove mi tentarono i vostri padri:
mi misero alla prova
pur avendo visto le mie opere.
[10] Per quarant'anni mi disgustò quella generazione
e dissi: "Sono un popolo dal cuore traviato,
non conoscono le mie vie".
[11] Perciò ho giurato nella mia ira:
"Non entreranno nel luogo del mio riposo"».
Salmo [96] ([95])
Cantate al Signore un canto nuovo,
cantate al Signore, uomini di tutta la terra.
[2] Cantate al Signore, benedite il suo nome,
annunciate di giorno in giorno la sua salvezza.
[3] In mezzo alle genti narrate la sua gloria,
a tutti i popoli dite le sue meraviglie.
[4] Grande è il Signore e degno di ogni lode,
terribile sopra tutti gli dèi.
[5] Tutti gli dèi dei popoli sono un nulla,
il Signore invece ha fatto i cieli.
[6] Maestà e onore sono davanti a lui,
forza e splendore nel suo santuario.
[7] Date al Signore, o famiglie dei popoli,
date al Signore gloria e potenza,
[8] date al Signore la gloria del suo nome.
Portate offerte ed entrate nei suoi atri,
[9] prostratevi al Signore nel suo atrio santo.
Tremi davanti a lui tutta la terra.
[10] Dite tra le genti: «Il Signore regna!».
È stabile il mondo, non potrà vacillare!
Egli giudica i popoli con rettitudine.
[11] Gioiscano i cieli, esulti la terra,
risuoni il mare e quanto racchiude;
[12] sia in festa la campagna e quanto contiene,
acclamino tutti gli alberi della foresta
[13] davanti al Signore che viene:
sì, egli viene a giudicare la terra;
giudicherà il mondo con giustizia
e nella sua fedeltà i popoli.
Salmo [97] ([96])
Il Signore regna: esulti la terra,
gioiscano le isole tutte.
[2] Nubi e tenebre lo avvolgono,
giustizia e diritto sostengono il suo trono.
[3] Un fuoco cammina davanti a lui
e brucia tutt'intorno i suoi nemici.
[4] Le sue folgori rischiarano il mondo:
vede e trema la terra.
[5] I monti fondono come cera davanti al Signore,
davanti al Signore di tutta la terra.
[6] Annunciano i cieli la sua giustizia,
e tutti i popoli vedono la sua gloria.
[7] Si vergognino tutti gli adoratori di statue
e chi si vanta del nulla degli idoli.
A lui si prostrino tutti gli dèi!
[8] Ascolti Sion e ne gioisca,
esultino i villaggi di Giuda
a causa dei tuoi giudizi, Signore.
[9] Perché tu, Signore,
sei l'Altissimo su tutta la terra,
eccelso su tutti gli dèi.
[10] Odiate il male, voi che amate il Signore:
egli custodisce la vita dei suoi fedeli,
li libererà dalle mani dei malvagi.
[11] Una luce è spuntata per il giusto,
una gioia per i retti di cuore.
[12] Gioite, giusti, nel Signore,
della sua santità celebrate il ricordo.
Salmo [98] ([97])
Salmo.
Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.
[2] Il Signore ha fatto conoscere la sua salvezza,
agli occhi delle genti ha rivelato la sua giustizia.
[3] Egli si è ricordato del suo amore,
della sua fedeltà alla casa d'Israele.
Tutti i confini della terra hanno veduto
la vittoria del nostro Dio.
[4] Acclami il Signore tutta la terra,
gridate, esultate, cantate inni!
[5] Cantate inni al Signore con la cetra,
con la cetra e al suono di strumenti a corde;
[6] con le trombe e al suono del corno
acclamate davanti al re, il Signore.
[7] Risuoni il mare e quanto racchiude,
il mondo e i suoi abitanti.
[8] I fiumi battano le mani,
esultino insieme le montagne
[9] davanti al Signore che viene a giudicare la terra:
giudicherà il mondo con giustizia
e i popoli con rettitudine.
Salmo [99] ([98])
Il Signore regna: tremino i popoli.
Siede in trono sui cherubini: si scuota la terra.
[2] Grande è il Signore in Sion,
eccelso sopra tutti i popoli.
[3] Lodino il tuo nome grande e terribile.
Egli è santo!
[4] Forza del re è amare il diritto.
Tu hai stabilito ciò che è retto;
diritto e giustizia hai operato in Giacobbe.
[5] Esaltate il Signore, nostro Dio,
prostratevi allo sgabello dei suoi piedi.
Egli è santo!
[6] Mosè e Aronne tra i suoi sacerdoti,
Samuele tra quanti invocavano il suo nome:
invocavano il Signore ed egli rispondeva.
[7] Parlava loro da una colonna di nubi:
custodivano i suoi insegnamenti
e il precetto che aveva loro dato.
[8] Signore, nostro Dio, tu li esaudivi,
eri per loro un Dio che perdona,
pur castigando i loro peccati.
[9] Esaltate il Signore, nostro Dio,
prostratevi davanti alla sua santa montagna,
perché santo è il Signore, nostro Dio!
Salmo [100] ([99])
Salmo. Per il rendimento di grazie.
[2] Acclamate il Signore, voi tutti della terra,
servite il Signore nella gioia,
presentatevi a lui con esultanza.
[3] Riconoscete che solo il Signore è Dio:
egli ci ha fatti e noi siamo suoi,
suo popolo e gregge del suo pascolo.
[4] Varcate le sue porte con inni di grazie,
i suoi atri con canti di lode,
lodatelo, benedite il suo nome;
[5] perché buono è il Signore,
il suo amore è per sempre,
la sua fedeltà di generazione in generazione.
Salmo [101] ([100])
Di Davide. Salmo.
Amore e giustizia io voglio cantare,
voglio cantare inni a te, Signore.
[2] Agirò con saggezza nella via dell'innocenza:
quando a me verrai?
Camminerò con cuore innocente
dentro la mia casa.
[3] Non sopporterò davanti ai miei occhi azioni malvagie,
detesto chi compie delitti: non mi starà vicino.
[4] Lontano da me il cuore perverso,
il malvagio non lo voglio conoscere.
[5] Chi calunnia in segreto il suo prossimo
io lo ridurrò al silenzio;
chi ha occhio altero e cuore superbo
non lo potrò sopportare.
[6] I miei occhi sono rivolti ai fedeli del paese
perché restino accanto a me:
chi cammina nella via dell'innocenza,
costui sarà al mio servizio.
[7] Non abiterà dentro la mia casa
chi agisce con inganno,
chi dice menzogne
non starà alla mia presenza.
[8] Ridurrò al silenzio ogni mattino
tutti i malvagi del paese,
per estirpare dalla città del Signore
quanti operano il male.
Salmo [102] ([101])
Preghiera di un povero che è sfinito ed effonde davanti al Signore il suo lamento.
[2] Signore, ascolta la mia preghiera,
a te giunga il mio grido di aiuto.
[3] Non nascondermi il tuo volto
nel giorno in cui sono nell'angoscia.
Tendi verso di me l'orecchio,
quando t'invoco, presto, rispondimi!
[4] Svaniscono in fumo i miei giorni
e come brace ardono le mie ossa.
[5] Falciato come erba, inaridisce il mio cuore;
dimentico di mangiare il mio pane.
[6] A forza di gridare il mio lamento
mi si attacca la pelle alle ossa.
[7] Sono come la civetta del deserto,
sono come il gufo delle rovine.
[8] Resto a vegliare:
sono come un passero
solitario sopra il tetto.
[9] Tutto il giorno mi insultano i miei nemici,
furenti imprecano contro di me.
[10] Cenere mangio come fosse pane,
alla mia bevanda mescolo il pianto;
[11] per il tuo sdegno e la tua collera
mi hai sollevato e scagliato lontano.
[12] I miei giorni declinano come ombra
e io come erba inaridisco.
[13] Ma tu, Signore, rimani in eterno,
il tuo ricordo di generazione in generazione.
[14] Ti alzerai e avrai compassione di Sion:
è tempo di averne pietà, l'ora è venuta!
[15] Poiché ai tuoi servi sono care le sue pietre
e li muove a pietà la sua polvere.
[16] Le genti temeranno il nome del Signore
e tutti i re della terra la tua gloria,
[17] quando il Signore avrà ricostruito Sion
e sarà apparso in tutto il suo splendore.
[18] Egli si volge alla preghiera dei derelitti,
non disprezza la loro preghiera.
[19] Questo si scriva per la generazione futura
e un popolo, da lui creato, darà lode al Signore:
[20] «Il Signore si è affacciato dall'alto del suo santuario,
dal cielo ha guardato la terra,
[21] per ascoltare il sospiro del prigioniero,
per liberare i condannati a morte,
[22] perché si proclami in Sion il nome del Signore
e la sua lode in Gerusalemme,
[23] quando si raduneranno insieme i popoli
e i regni per servire il Signore».
[24] Lungo il cammino mi ha tolto le forze,
ha abbreviato i miei giorni.
[25] Io dico: mio Dio, non rapirmi a metà dei miei giorni;
i tuoi anni durano di generazione in generazione.
[26] In principio tu hai fondato la terra,
i cieli sono opera delle tue mani.
[27] Essi periranno, tu rimani;
si logorano tutti come un vestito,
come un abito tu li muterai ed essi svaniranno.
[28] Ma tu sei sempre lo stesso
e i tuoi anni non hanno fine.
[29] I figli dei tuoi servi avranno una dimora,
la loro stirpe vivrà sicura alla tua presenza.
Salmo [103] ([102])
Di Davide.
Benedici il Signore, anima mia,
quanto è in me benedica il suo santo nome.
[2] Benedici il Signore, anima mia,
non dimenticare tutti i suoi benefici.
[3] Egli perdona tutte le tue colpe,
guarisce tutte le tue infermità,
[4] salva dalla fossa la tua vita,
ti circonda di bontà e misericordia,
[5] sazia di beni la tua vecchiaia,
si rinnova come aquila la tua giovinezza.
[6] Il Signore compie cose giuste,
difende i diritti di tutti gli oppressi.
[7] Ha fatto conoscere a Mosè le sue vie,
le sue opere ai figli d'Israele.
[8] Misericordioso e pietoso è il Signore,
lento all'ira e grande nell'amore.
[9] Non è in lite per sempre,
non rimane adirato in eterno.
[10] Non ci tratta secondo i nostri peccati
e non ci ripaga secondo le nostre colpe.
[11] Perché quanto il cielo è alto sulla terra,
così la sua misericordia è potente su quelli che lo temono;
[12] quanto dista l'oriente dall'occidente,
così egli allontana da noi le nostre colpe.
[13] Come è tenero un padre verso i figli,
così il Signore è tenero verso quelli che lo temono,
[14] perché egli sa bene di che siamo plasmati,
ricorda che noi siamo polvere.
[15] L'uomo: come l'erba sono i suoi giorni!
Come un fiore di campo, così egli fiorisce.
[16] Se un vento lo investe, non è più,
né più lo riconosce la sua dimora.
[17] Ma l'amore del Signore è da sempre,
per sempre su quelli che lo temono,
e la sua giustizia per i figli dei figli,
[18] per quelli che custodiscono la sua alleanza
e ricordano i suoi precetti per osservarli.
[19] Il Signore ha posto il suo trono nei cieli
e il suo regno domina l'universo.
[20] Benedite il Signore, angeli suoi,
potenti esecutori dei suoi comandi,
attenti alla voce della sua parola.
[21] Benedite il Signore, voi tutte sue schiere,
suoi ministri, che eseguite la sua volontà.
[22] Benedite il Signore, voi tutte opere sue,
in tutti i luoghi del suo dominio.
Benedici il Signore, anima mia.
Salmo [104] ([103])
Benedici il Signore, anima mia!
Sei tanto grande, Signore, mio Dio!
Sei rivestito di maestà e di splendore,
[2] avvolto di luce come di un manto,
tu che distendi i cieli come una tenda,
[3] costruisci sulle acque le tue alte dimore,
fai delle nubi il tuo carro,
cammini sulle ali del vento,
[4] fai dei venti i tuoi messaggeri
e dei fulmini i tuoi ministri.
[5] Egli fondò la terra sulle sue basi:
non potrà mai vacillare.
[6] Tu l'hai coperta con l'oceano come una veste;
al di sopra dei monti stavano le acque.
[7] Al tuo rimprovero esse fuggirono,
al fragore del tuo tuono si ritrassero atterrite.
[8] Salirono sui monti, discesero nelle valli,
verso il luogo che avevi loro assegnato;
[9] hai fissato loro un confine da non oltrepassare,
perché non tornino a coprire la terra.
[10] Tu mandi nelle valli acque sorgive
perché scorrano tra i monti,
[11] dissetino tutte le bestie dei campi
e gli asini selvatici estinguano la loro sete.
[12] In alto abitano gli uccelli del cielo
e cantano tra le fronde.
[13] Dalle tue dimore tu irrighi i monti,
e con il frutto delle tue opere si sazia la terra.
[14] Tu fai crescere l'erba per il bestiame
e le piante che l'uomo coltiva
per trarre cibo dalla terra,
[15] vino che allieta il cuore dell'uomo,
olio che fa brillare il suo volto
e pane che sostiene il suo cuore.
[16] Sono sazi gli alberi del Signore,
i cedri del Libano da lui piantati.
[17] Là gli uccelli fanno il loro nido
e sui cipressi la cicogna ha la sua casa;
[18] le alte montagne per le capre selvatiche,
le rocce rifugio per gli iràci.
[19] Hai fatto la luna per segnare i tempi
e il sole che sa l'ora del tramonto.
[20] Stendi le tenebre e viene la notte:
in essa si aggirano tutte le bestie della foresta;
[21] ruggiscono i giovani leoni in cerca di preda
e chiedono a Dio il loro cibo.
[22] Sorge il sole: si ritirano
e si accovacciano nelle loro tane.
[23] Allora l'uomo esce per il suo lavoro,
per la sua fatica fino a sera.
[24] Quante sono le tue opere, Signore!
Le hai fatte tutte con saggezza;
la terra è piena delle tue creature.
[25] Ecco il mare spazioso e vasto:
là rettili e pesci senza numero,
animali piccoli e grandi;
[26] lo solcano le navi
e il Leviatàn che tu hai plasmato
per giocare con lui.
[27] Tutti da te aspettano
che tu dia loro cibo a tempo opportuno.
[28] Tu lo provvedi, essi lo raccolgono;
apri la tua mano, si saziano di beni.
[29] Nascondi il tuo volto: li assale il terrore;
togli loro il respiro: muoiono,
e ritornano nella loro polvere.
[30] Mandi il tuo spirito, sono creati,
e rinnovi la faccia della terra.
[31] Sia per sempre la gloria del Signore;
gioisca il Signore delle sue opere.
[32] Egli guarda la terra ed essa trema,
tocca i monti ed essi fumano.
[33] Voglio cantare al Signore finché ho vita,
cantare inni al mio Dio finché esisto.
[34] A lui sia gradito il mio canto,
io gioirò nel Signore.
[35] Scompaiano i peccatori dalla terra
e i malvagi non esistano più.
Benedici il Signore, anima mia.
Alleluia.
Salmo [105] ([104])
Rendete grazie al Signore e invocate il suo nome,
proclamate fra i popoli le sue opere.
[2] A lui cantate, a lui inneggiate,
meditate tutte le sue meraviglie.
[3] Gloriatevi del suo santo nome:
gioisca il cuore di chi cerca il Signore.
[4] Cercate il Signore e la sua potenza,
ricercate sempre il suo volto.
[5] Ricordate le meraviglie che ha compiuto,
i suoi prodigi e i giudizi della sua bocca,
[6] voi, stirpe di Abramo, suo servo,
figli di Giacobbe, suo eletto.
[7] È lui il Signore, nostro Dio:
su tutta la terra i suoi giudizi.
[8] Si è sempre ricordato della sua alleanza,
parola data per mille generazioni,
[9] dell'alleanza stabilita con Abramo
e del suo giuramento a Isacco.
[10] L'ha stabilita per Giacobbe come decreto,
per Israele come alleanza eterna,
[11] quando disse: «Ti darò il paese di Canaan
come parte della vostra eredità».
[12] Quando erano in piccolo numero,
pochi e stranieri in quel luogo,
[13] e se ne andavano di nazione in nazione,
da un regno a un altro popolo,
[14] non permise che alcuno li opprimesse
e castigò i re per causa loro:
[15] «Non toccate i miei consacrati,
non fate alcun male ai miei profeti».
[16] Chiamò la carestia su quella terra,
togliendo il sostegno del pane.
[17] Davanti a loro mandò un uomo,
Giuseppe, venduto come schiavo.
[18] Gli strinsero i piedi con ceppi,
il ferro gli serrò la gola,
[19] finché non si avverò la sua parola
e l'oracolo del Signore ne provò l'innocenza.
[20] Il re mandò a scioglierlo,
il capo dei popoli lo fece liberare;
[21] lo costituì signore del suo palazzo,
capo di tutti i suoi averi,
[22] per istruire i prìncipi secondo il suo giudizio
e insegnare la saggezza agli anziani.
[23] E Israele venne in Egitto,
Giacobbe emigrò nel paese di Cam.
[24] Ma Dio rese molto fecondo il suo popolo,
lo rese più forte dei suoi oppressori.
[25] Cambiò il loro cuore perché odiassero il suo popolo
e agissero con inganno contro i suoi servi.
[26] Mandò Mosè, suo servo,
e Aronne, che si era scelto:
[27] misero in atto contro di loro i suoi segni
e i suoi prodigi nella terra di Cam.
[28] Mandò le tenebre e si fece buio,
ma essi resistettero alle sue parole.
[29] Cambiò le loro acque in sangue
e fece morire i pesci.
[30] La loro terra brulicò di rane
fino alle stanze regali.
[31] Parlò e vennero tafani,
zanzare in tutto il territorio.
[32] Invece di piogge diede loro la grandine,
vampe di fuoco sulla loro terra.
[33] Colpì le loro vigne e i loro fichi,
schiantò gli alberi del territorio.
[34] Parlò e vennero le locuste
e bruchi senza numero:
[35] divorarono tutta l'erba della loro terra,
divorarono il frutto del loro suolo.
[36] Colpì ogni primogenito nella loro terra,
la primizia di ogni loro vigore.
[37] Allora li fece uscire con argento e oro;
nelle tribù nessuno vacillava.
[38] Quando uscirono, gioì l'Egitto,
che era stato colpito dal loro terrore.
[39] Distese una nube per proteggerli
e un fuoco per illuminarli di notte.
[40] Alla loro richiesta fece venire le quaglie
e li saziò con il pane del cielo.
[41] Spaccò una rupe e ne sgorgarono acque:
scorrevano come fiumi nel deserto.
[42] Così si è ricordato della sua parola santa,
data ad Abramo suo servo.
[43] Ha fatto uscire il suo popolo con esultanza,
i suoi eletti con canti di gioia.
[44] Ha dato loro le terre delle nazioni
e hanno ereditato il frutto della fatica dei popoli,
[45] perché osservassero i suoi decreti
e custodissero le sue leggi.
Alleluia.
Salmo [106] ([105])
Alleluia.
Rendete grazie al Signore, perché è buono,
perché il suo amore è per sempre.
[2] Chi può narrare le prodezze del Signore,
far risuonare tutta la sua lode?
[3] Beati coloro che osservano il diritto
e agiscono con giustizia in ogni tempo.
[4] Ricòrdati di me, Signore, per amore del tuo popolo,
visitami con la tua salvezza,
[5] perché io veda il bene dei tuoi eletti,
gioisca della gioia del tuo popolo,
mi vanti della tua eredità.
[6] Abbiamo peccato con i nostri padri,
delitti e malvagità abbiamo commesso.
[7] I nostri padri, in Egitto,
non compresero le tue meraviglie,
non si ricordarono della grandezza del tuo amore
e si ribellarono presso il mare, presso il Mar Rosso.
[8] Ma Dio li salvò per il suo nome,
per far conoscere la sua potenza.
[9] Minacciò il Mar Rosso e fu prosciugato,
li fece camminare negli abissi come nel deserto.
[10] Li salvò dalla mano di chi li odiava,
li riscattò dalla mano del nemico.
[11] L'acqua sommerse i loro avversari,
non ne sopravvisse neppure uno.
[12] Allora credettero alle sue parole
e cantarono la sua lode.
[13] Presto dimenticarono le sue opere,
non ebbero fiducia nel suo progetto,
[14] arsero di desiderio nel deserto
e tentarono Dio nella steppa.
[15] Concesse loro quanto chiedevano
e li saziò fino alla nausea.
[16] Divennero gelosi di Mosè nell'accampamento
e di Aronne, il consacrato del Signore.
[17] Allora si spalancò la terra e inghiottì Datan
e ricoprì la gente di Abiràm.
[18] Un fuoco divorò quella gente
e una fiamma consumò quei malvagi.
[19] Si fabbricarono un vitello sull'Oreb,
si prostrarono a una statua di metallo;
[20] scambiarono la loro gloria
con la figura di un toro che mangia erba.
[21] Dimenticarono Dio che li aveva salvati,
che aveva operato in Egitto cose grandi,
[22] meraviglie nella terra di Cam,
cose terribili presso il Mar Rosso.
[23] Ed egli li avrebbe sterminati,
se Mosè, il suo eletto,
non si fosse posto sulla breccia davanti a lui
per impedire alla sua collera di distruggerli.
[24] Rifiutarono una terra di delizie,
non credettero alla sua parola.
[25] Mormorarono nelle loro tende,
non ascoltarono la voce del Signore.
[26] Allora egli alzò la mano contro di loro,
giurando di abbatterli nel deserto,
[27] di disperdere la loro discendenza tra le nazioni
e disseminarli nelle loro terre.
[28] Adorarono Baal-Peor
e mangiarono i sacrifici dei morti.
[29] Lo provocarono con tali azioni,
e tra loro scoppiò la peste.
[30] Ma Fineès si alzò per fare giustizia:
allora la peste cessò.
[31] Ciò fu considerato per lui un atto di giustizia
di generazione in generazione, per sempre.
[32] Lo irritarono anche alle acque di Merìba
e Mosè fu punito per causa loro:
[33] poiché avevano amareggiato il suo spirito
ed egli aveva parlato senza riflettere.
[34] Non sterminarono i popoli
come aveva ordinato il Signore,
[35] ma si mescolarono con le genti
e impararono ad agire come loro.
[36] Servirono i loro idoli
e questi furono per loro un tranello.
[37] Immolarono i loro figli
e le loro figlie ai falsi dèi.
[38] Versarono sangue innocente,
il sangue dei loro figli e delle loro figlie,
sacrificàti agli idoli di Canaan,
e la terra fu profanata dal sangue.
[39] Si contaminarono con le loro opere,
si prostituirono con le loro azioni.
[40] L'ira del Signore si accese contro il suo popolo
ed egli ebbe in orrore la sua eredità.
[41] Li consegnò in mano alle genti,
li dominarono quelli che li odiavano.
[42] Li oppressero i loro nemici:
essi dovettero piegarsi sotto la loro mano.
[43] Molte volte li aveva liberati,
eppure si ostinarono nei loro progetti
e furono abbattuti per le loro colpe;
[44] ma egli vide la loro angustia,
quando udì il loro grido.
[45] Si ricordò della sua alleanza con loro
e si mosse a compassione, per il suo grande amore.
[46] Li affidò alla misericordia
di quelli che li avevano deportati.
[47] Salvaci, Signore Dio nostro,
radunaci dalle genti,
perché ringraziamo il tuo nome santo:
lodarti sarà la nostra gloria.
[48] Benedetto il Signore, Dio d'Israele,
da sempre e per sempre.
Tutto il popolo dica: Amen.
Alleluia.
Salmo [107] ([106])
Rendete grazie al Signore perché è buono,
perché il suo amore è per sempre.
[2] Lo dicano quelli che il Signore ha riscattato,
che ha riscattato dalla mano dell'oppressore
[3] e ha radunato da terre diverse,
dall'oriente e dall'occidente,
dal settentrione e dal mezzogiorno.
[4] Alcuni vagavano nel deserto su strade perdute,
senza trovare una città in cui abitare.
[5] Erano affamati e assetati,
veniva meno la loro vita.
[6] Nell'angustia gridarono al Signore
ed egli li liberò dalle loro angosce.
[7] Li guidò per una strada sicura,
perché andassero verso una città in cui abitare.
[8] Ringrazino il Signore per il suo amore,
per le sue meraviglie a favore degli uomini,
[9] perché ha saziato un animo assetato,
un animo affamato ha ricolmato di bene.
[10] Altri abitavano nelle tenebre e nell'ombra di morte,
prigionieri della miseria e dei ferri,
[11] perché si erano ribellati alle parole di Dio
e avevano disprezzato il progetto dell'Altissimo.
[12] Egli umiliò il loro cuore con le fatiche:
cadevano e nessuno li aiutava.
[13] Nell'angustia gridarono al Signore,
ed egli li salvò dalle loro angosce.
[14] Li fece uscire dalle tenebre e dall'ombra di morte
e spezzò le loro catene.
[15] Ringrazino il Signore per il suo amore,
per le sue meraviglie a favore degli uomini,
[16] perché ha infranto le porte di bronzo
e ha spezzato le sbarre di ferro.
[17] Altri, stolti per la loro condotta ribelle,
soffrivano per le loro colpe;
[18] rifiutavano ogni sorta di cibo
e già toccavano le soglie della morte.
[19] Nell'angustia gridarono al Signore,
ed egli li salvò dalle loro angosce.
[20] Mandò la sua parola, li fece guarire
e li salvò dalla fossa.
[21] Ringrazino il Signore per il suo amore,
per le sue meraviglie a favore degli uomini.
[22] Offrano a lui sacrifici di ringraziamento,
narrino le sue opere con canti di gioia.
[23] Altri, che scendevano in mare sulle navi
e commerciavano sulle grandi acque,
[24] videro le opere del Signore
e le sue meraviglie nel mare profondo.
[25] Egli parlò e scatenò un vento burrascoso,
che fece alzare le onde:
[26] salivano fino al cielo, scendevano negli abissi;
si sentivano venir meno nel pericolo.
[27] Ondeggiavano e barcollavano come ubriachi:
tutta la loro abilità era svanita.
[28] Nell'angustia gridarono al Signore,
ed egli li fece uscire dalle loro angosce.
[29] La tempesta fu ridotta al silenzio,
tacquero le onde del mare.
[30] Al vedere la bonaccia essi gioirono,
ed egli li condusse al porto sospirato.
[31] Ringrazino il Signore per il suo amore,
per le sue meraviglie a favore degli uomini.
[32] Lo esaltino nell'assemblea del popolo,
lo lodino nell'adunanza degli anziani.
[33] Cambiò i fiumi in deserto,
in luoghi aridi le fonti d'acqua
[34] e la terra fertile in palude,
per la malvagità dei suoi abitanti.
[35] Poi cambiò il deserto in distese d'acqua
e la terra arida in sorgenti d'acqua.
[36] Là fece abitare gli affamati,
ed essi fondarono una città in cui abitare.
[37] Seminarono campi e piantarono vigne,
che produssero frutti abbondanti.
[38] Li benedisse e si moltiplicarono,
e non lasciò diminuire il loro bestiame.
[39] Poi diminuirono e furono abbattuti
dall'oppressione, dal male e dal dolore.
[40] Colui che getta il disprezzo sui potenti
li fece vagare nel vuoto, senza strade.
[41] Ma risollevò il povero dalla miseria
e moltiplicò le sue famiglie come greggi.
[42] Vedano i giusti e ne gioiscano,
e ogni malvagio chiuda la bocca.
[43] Chi è saggio osservi queste cose
e comprenderà l'amore del Signore.
Salmo [108] ([107])
Canto. Salmo. Di Davide.
[2] Saldo è il mio cuore, o Dio,
saldo è il mio cuore.
Voglio cantare, voglio inneggiare:
svégliati, mio cuore,
[3] svegliatevi, arpa e cetra,
voglio svegliare l'aurora.
[4] Ti loderò fra i popoli, Signore,
a te canterò inni fra le nazioni:
[5] grande fino ai cieli è il tuo amore
e la tua fedeltà fino alle nubi.
[6] Innàlzati sopra il cielo, o Dio;
su tutta la terra la tua gloria!
[7] Perché siano liberati i tuoi amici,
salvaci con la tua destra e rispondici.
[8] Dio ha parlato nel suo santuario:
«Esulto e divido Sichem,
spartisco la valle di Succot.
[9] Mio è Gàlaad, mio è Manasse,
Èfraim è l'elmo del mio capo,
Giuda lo scettro del mio comando.
[10] Moab è il catino per lavarmi,
su Edom getterò i miei sandali,
sulla Filistea canterò vittoria».
[11] Chi mi condurrà alla città fortificata,
chi potrà guidarmi fino al paese di Edom,
[12] se non tu, o Dio, che ci hai respinti
e più non esci, o Dio, con le nostre schiere?
[13] Nell'oppressione vieni in nostro aiuto,
perché vana è la salvezza dell'uomo.
[14] Con Dio noi faremo prodezze,
egli calpesterà i nostri nemici.
Salmo [109] ([108])
Al maestro del coro. Di Davide. Salmo.
Dio della mia lode, non tacere,
[2] perché contro di me si sono aperte
la bocca malvagia e la bocca ingannatrice,
e mi parlano con lingua bugiarda.
[3] Parole di odio mi circondano,
mi aggrediscono senza motivo.
[4] In cambio del mio amore mi muovono accuse,
io invece sono in preghiera.
[5] Mi rendono male per bene
e odio in cambio del mio amore.
[6] Suscita un malvagio contro di lui
e un accusatore stia alla sua destra!
[7] Citato in giudizio, ne esca colpevole
e la sua preghiera si trasformi in peccato.
[8] Pochi siano i suoi giorni
e il suo posto l'occupi un altro.
[9] I suoi figli rimangano orfani
e vedova sua moglie.
[10] Vadano raminghi i suoi figli, mendicando,
rovistino fra le loro rovine.
[11] L'usuraio divori tutti i suoi averi
e gli estranei saccheggino il frutto delle sue fatiche.
[12] Nessuno gli dimostri clemenza,
nessuno abbia pietà dei suoi orfani.
[13] La sua discendenza sia votata allo sterminio,
nella generazione che segue sia cancellato il suo nome.
[14] La colpa dei suoi padri sia ricordata al Signore,
il peccato di sua madre non sia mai cancellato:
[15] siano sempre davanti al Signore
ed egli elimini dalla terra il loro ricordo.
[16] Perché non si è ricordato di usare clemenza
e ha perseguitato un uomo povero e misero,
con il cuore affranto, per farlo morire.
[17] Ha amato la maledizione: ricada su di lui!
Non ha voluto la benedizione: da lui si allontani!
[18] Si è avvolto di maledizione come di una veste:
è penetrata come acqua nel suo intimo
e come olio nelle sue ossa.
[19] Sia per lui come vestito che lo avvolge,
come cintura che sempre lo cinge.
[20] Sia questa da parte del Signore
la ricompensa per chi mi accusa,
per chi parla male contro la mia vita.
[21] Ma tu, Signore Dio,
trattami come si addice al tuo nome:
liberami, perché buona è la tua grazia.
[22] Io sono povero e misero,
dentro di me il mio cuore è ferito.
[23] Come ombra che declina me ne vado,
scacciato via come una locusta.
[24] Le mie ginocchia vacillano per il digiuno,
scarno è il mio corpo e dimagrito.
[25] Sono diventato per loro oggetto di scherno:
quando mi vedono, scuotono il capo.
[26] Aiutami, Signore mio Dio,
salvami per il tuo amore.
[27] Sappiano che qui c'è la tua mano:
sei tu, Signore, che hai fatto questo.
[28] Essi maledicano pure, ma tu benedici!
Insorgano, ma siano svergognati
e il tuo servo sia nella gioia.
[29] Si coprano d'infamia i miei accusatori,
siano avvolti di vergogna come di un mantello.
[30] A piena voce ringrazierò il Signore,
in mezzo alla folla canterò la sua lode,
[31] perché si è messo alla destra del misero
per salvarlo da quelli che lo condannano.
Salmo [110] ([109])
Di Davide. Salmo.
Oracolo del Signore al mio signore:
«Siedi alla mia destra
finché io ponga i tuoi nemici
a sgabello dei tuoi piedi».
[2] Lo scettro del tuo potere
stende il Signore da Sion:
domina in mezzo ai tuoi nemici!
[3] A te il principato
nel giorno della tua potenza
tra santi splendori;
dal seno dell'aurora,
come rugiada, io ti ho generato.
[4] Il Signore ha giurato e non si pente:
«Tu sei sacerdote per sempre
al modo di Melchìsedek».
[5] Il Signore è alla tua destra!
Egli abbatterà i re nel giorno della sua ira,
[6] sarà giudice fra le genti,
ammucchierà cadaveri,
abbatterà teste su vasta terra;
[7] lungo il cammino si disseta al torrente,
perciò solleva alta la testa.
Salmo [111] ([110])
Alleluia.
Alef Renderò grazie al Signore con tutto il cuore, Bet tra gli uomini retti riuniti in assemblea.
[2] Ghimel Grandi sono le opere del Signore: Dalet le ricerchino coloro che le amano.
[3] He Il suo agire è splendido e maestoso, Vau la sua giustizia rimane per sempre.
[4] Zain Ha lasciato un ricordo delle sue meraviglie: Het misericordioso e pietoso è il Signore.
[5] Tet Egli dà il cibo a chi lo teme, Iod si ricorda sempre della sua alleanza.
[6] Caf Mostrò al suo popolo la potenza delle sue opere, Lamed gli diede l'eredità delle genti.
[7] Mem Le opere delle sue mani sono verità e diritto, Nun stabili sono tutti i suoi comandi, [8] Samec immutabili nei secoli, per sempre, Ain da eseguire con verità e rettitudine.
[9] Pe Mandò a liberare il suo popolo, Sade stabilì la sua alleanza per sempre.
Kof Santo e terribile è il suo nome.
[10] Res Principio della sapienza è il timore del Signore: Sin rende saggio chi ne esegue i precetti.
Tau La lode del Signore rimane per sempre.
Salmo [112] ([111])
Alleluia.
Alef Beato l'uomo che teme il Signore Bet e nei suoi precetti trova grande gioia.
[2] Ghimel Potente sulla terra sarà la sua stirpe, Dalet la discendenza degli uomini retti sarà benedetta.
[3] He Prosperità e ricchezza nella sua casa, Vau la sua giustizia rimane per sempre.
[4] Zain Spunta nelle tenebre, luce per gli uomini retti: Het misericordioso, pietoso e giusto.
[5] Tet Felice l'uomo pietoso che dà in prestito, Iod amministra i suoi beni con giustizia.
[6] Caf Egli non vacillerà in eterno: Lamed eterno sarà il ricordo del giusto.
[7] Mem Cattive notizie non avrà da temere, Nun saldo è il suo cuore, confida nel Signore.
[8] Samec Sicuro è il suo cuore, non teme, Ain finché non vedrà la rovina dei suoi nemici.
[9] Pe Egli dona largamente ai poveri, Sade la sua giustizia rimane per sempre, Kof la sua fronte s'innalza nella gloria.
[10] Res Il malvagio vede e va in collera, Sin digrigna i denti e si consuma.
Tau Ma il desiderio dei malvagi va in rovina.
Salmo [113] ([112])
Alleluia.
Lodate, servi del Signore,
lodate il nome del Signore.
[2] Sia benedetto il nome del Signore,
da ora e per sempre.
[3] Dal sorgere del sole al suo tramonto
sia lodato il nome del Signore.
[4] Su tutte le genti eccelso è il Signore,
più alta dei cieli è la sua gloria.
[5] Chi è come il Signore, nostro Dio,
che siede nell'alto
[6] e si china a guardare
sui cieli e sulla terra?
[7] Solleva dalla polvere il debole,
dall'immondizia rialza il povero,
[8] per farlo sedere tra i prìncipi,
tra i prìncipi del suo popolo.
[9] Fa abitare nella casa la sterile,
come madre gioiosa di figli.
Alleluia.
Salmo [114] Quando Israele uscì dall'Egitto,
la casa di Giacobbe da un popolo barbaro,
[2] Giuda divenne il suo santuario,
Israele il suo dominio.
[3] Il mare vide e si ritrasse,
il Giordano si volse indietro,
[4] le montagne saltellarono come arieti,
le colline come agnelli di un gregge.
[5] Che hai tu, mare, per fuggire,
e tu, Giordano, per volgerti indietro?
[6] Perché voi, montagne, saltellate come arieti
e voi, colline, come agnelli di un gregge?
[7] Trema, o terra, davanti al Signore,
davanti al Dio di Giacobbe,
[8] che muta la rupe in un lago,
la roccia in sorgenti d'acqua.
Salmo [115] ([113] ,[9])
Non a noi, Signore, non a noi,
ma al tuo nome da' gloria,
per il tuo amore, per la tua fedeltà.
[2] ([113] ,[10])
Perché le genti dovrebbero dire:
«Dov'è il loro Dio?».
[3] ([113] ,[11])
Il nostro Dio è nei cieli:
tutto ciò che vuole, egli lo compie.
[4] ([113] ,[12])
I loro idoli sono argento e oro,
opera delle mani dell'uomo.
[5] ([113] ,[13])
Hanno bocca e non parlano,
hanno occhi e non vedono,
[6] ([113] ,[14])
hanno orecchi e non odono,
hanno narici e non odorano.
[7] ([113] ,[15])
Le loro mani non palpano,
i loro piedi non camminano;
dalla loro gola non escono suoni!
[8] ([113] ,[16])
Diventi come loro chi li fabbrica
e chiunque in essi confida!
[9] ([113] ,[17])
Israele, confida nel Signore:
egli è loro aiuto e loro scudo.
[10] ([113] ,[18])
Casa di Aronne, confida nel Signore:
egli è loro aiuto e loro scudo.
[11] ([113] ,[19])
Voi che temete il Signore, confidate nel Signore:
egli è loro aiuto e loro scudo.
[12] ([113] ,[20])
Il Signore si ricorda di noi, ci benedice:
benedice la casa d'Israele,
benedice la casa di Aronne.
[13] ([113] ,[21])
Benedice quelli che temono il Signore,
i piccoli e i grandi.
[14] ([113] ,[22])
Vi renda numerosi il Signore,
voi e i vostri figli.
[15] ([113] ,[23])
Siate benedetti dal Signore,
che ha fatto cielo e terra.
[16] ([113] ,[24])
I cieli sono i cieli del Signore,
ma la terra l'ha data ai figli dell'uomo.
[17] ([113] ,[25])
Non i morti lodano il Signore
né quelli che scendono nel silenzio,
[18] ([113] ,[26])
ma noi benediciamo il Signore
da ora e per sempre.
Alleluia.
Salmo [116] ([114] -[115])
Amo il Signore, perché ascolta
il grido della mia preghiera.
[2] Verso di me ha teso l'orecchio
nel giorno in cui lo invocavo.
[3] Mi stringevano funi di morte,
ero preso nei lacci degli inferi,
ero preso da tristezza e angoscia.
[4] Allora ho invocato il nome del Signore:
«Ti prego, liberami, Signore».
[5] Pietoso e giusto è il Signore,
il nostro Dio è misericordioso.
[6] Il Signore protegge i piccoli:
ero misero ed egli mi ha salvato.
[7] Ritorna, anima mia, al tuo riposo,
perché il Signore ti ha beneficato.
[8] Sì, hai liberato la mia vita dalla morte,
i miei occhi dalle lacrime,
i miei piedi dalla caduta.
[9] Io camminerò alla presenza del Signore
nella terra dei viventi.
[10] ([115] ,[1])
Ho creduto anche quando dicevo:
«Sono troppo infelice».
[11] ([115] ,[2])
Ho detto con sgomento:
«Ogni uomo è bugiardo».
[12] ([115] ,[3])
Che cosa renderò al Signore
per tutti i benefici che mi ha fatto?
[13] ([115] ,[4])
Alzerò il calice della salvezza
e invocherò il nome del Signore.
[14] ([115] ,[5])
Adempirò i miei voti al Signore,
davanti a tutto il suo popolo.
[15] ([115] ,[6])
Agli occhi del Signore è preziosa
la morte dei suoi fedeli.
[16] ([115] ,[7])
Ti prego, Signore, perché sono tuo servo;
io sono tuo servo, figlio della tua schiava:
tu hai spezzato le mie catene.
[17] ([115] ,[8])
A te offrirò un sacrificio di ringraziamento
e invocherò il nome del Signore.
[18] ([115] ,[9])
Adempirò i miei voti al Signore
davanti a tutto il suo popolo,
[19] ([115] ,[10])
negli atri della casa del Signore,
in mezzo a te, Gerusalemme.
Alleluia.
Salmo [117] ([116])
Genti tutte, lodate il Signore,
popoli tutti, cantate la sua lode,
[2] perché forte è il suo amore per noi
e la fedeltà del Signore dura per sempre.
Alleluia.
Salmo [118] ([117])
Rendete grazie al Signore perché è buono,
perché il suo amore è per sempre.
[2] Dica Israele:
«Il suo amore è per sempre».
[3] Dica la casa di Aronne:
«Il suo amore è per sempre».
[4] Dicano quelli che temono il Signore:
«Il suo amore è per sempre».
[5] Nel pericolo ho gridato al Signore:
mi ha risposto, il Signore, e mi ha tratto in salvo.
[6] Il Signore è per me, non avrò timore:
che cosa potrà farmi un uomo?
[7] Il Signore è per me, è il mio aiuto,
e io guarderò dall'alto i miei nemici.
[8] È meglio rifugiarsi nel Signore
che confidare nell'uomo.
[9] È meglio rifugiarsi nel Signore
che confidare nei potenti.
[10] Tutte le nazioni mi hanno circondato,
ma nel nome del Signore le ho distrutte.
[11] Mi hanno circondato, mi hanno accerchiato,
ma nel nome del Signore le ho distrutte.
[12] Mi hanno circondato come api,
come fuoco che divampa tra i rovi,
ma nel nome del Signore le ho distrutte.
[13] Mi avevano spinto con forza per farmi cadere,
ma il Signore è stato il mio aiuto.
[14] Mia forza e mio canto è il Signore,
egli è stato la mia salvezza.
[15] Grida di giubilo e di vittoria
nelle tende dei giusti:
la destra del Signore ha fatto prodezze,
[16] la destra del Signore si è innalzata,
la destra del Signore ha fatto prodezze.
[17] Non morirò, ma resterò in vita
e annuncerò le opere del Signore.
[18] Il Signore mi ha castigato duramente,
ma non mi ha consegnato alla morte.
[19] Apritemi le porte della giustizia:
vi entrerò per ringraziare il Signore.
[20] È questa la porta del Signore:
per essa entrano i giusti.
[21] Ti rendo grazie, perché mi hai risposto,
perché sei stato la mia salvezza.
[22] La pietra scartata dai costruttori
è divenuta la pietra d'angolo.
[23] Questo è stato fatto dal Signore:
una meraviglia ai nostri occhi.
[24] Questo è il giorno che ha fatto il Signore:
rallegriamoci in esso ed esultiamo!
[25] Ti preghiamo, Signore: dona la salvezza!
Ti preghiamo, Signore: dona la vittoria!
[26] Benedetto colui che viene nel nome del Signore.
Vi benediciamo dalla casa del Signore.
[27] Il Signore è Dio, egli ci illumina.
Formate il corteo con rami frondosi
fino agli angoli dell'altare.
[28] Sei tu il mio Dio e ti rendo grazie,
sei il mio Dio e ti esalto.
[29] Rendete grazie al Signore, perché è buono,
perché il suo amore è per sempre.
Salmo [119] ([118])
Alef Beato chi è integro nella sua via
e cammina nella legge del Signore.
[2] Beato chi custodisce i suoi insegnamenti
e lo cerca con tutto il cuore.
[3] Non commette certo ingiustizie
e cammina nelle sue vie.
[4] Tu hai promulgato i tuoi precetti
perché siano osservati interamente.
[5] Siano stabili le mie vie
nel custodire i tuoi decreti.
[6] Non dovrò allora vergognarmi,
se avrò considerato tutti i tuoi comandi.
[7] Ti loderò con cuore sincero,
quando avrò appreso i tuoi giusti giudizi.
[8] Voglio osservare i tuoi decreti:
non abbandonarmi mai.
[9] Bet Come potrà un giovane tenere pura la sua via?
Osservando la tua parola.
[10] Con tutto il mio cuore ti cerco:
non lasciarmi deviare dai tuoi comandi.
[11] Ripongo nel cuore la tua promessa
per non peccare contro di te.
[12] Benedetto sei tu, Signore:
insegnami i tuoi decreti.
[13] Con le mie labbra ho raccontato
tutti i giudizi della tua bocca.
[14] Nella via dei tuoi insegnamenti è la mia gioia,
più che in tutte le ricchezze.
[15] Voglio meditare i tuoi precetti,
considerare le tue vie.
[16] Nei tuoi decreti è la mia delizia,
non dimenticherò la tua parola.
[17] Ghimel Sii benevolo con il tuo servo e avrò vita,
osserverò la tua parola.
[18] Aprimi gli occhi perché io consideri
le meraviglie della tua legge.
[19] Forestiero sono qui sulla terra:
non nascondermi i tuoi comandi.
[20] Io mi consumo nel desiderio
dei tuoi giudizi in ogni momento.
[21] Tu minacci gli orgogliosi, i maledetti,
che deviano dai tuoi comandi.
[22] Allontana da me vergogna e disprezzo,
perché ho custodito i tuoi insegnamenti.
[23] Anche se i potenti siedono e mi calunniano,
il tuo servo medita i tuoi decreti.
[24] I tuoi insegnamenti sono la mia delizia:
sono essi i miei consiglieri.
[25] Dalet La mia vita è incollata alla polvere:
fammi vivere secondo la tua parola.
[26] Ti ho manifestato le mie vie e tu mi hai risposto;
insegnami i tuoi decreti.
[27] Fammi conoscere la via dei tuoi precetti
e mediterò le tue meraviglie.
[28] Io piango lacrime di tristezza;
fammi rialzare secondo la tua parola.
[29] Tieni lontana da me la via della menzogna,
donami la grazia della tua legge.
[30] Ho scelto la via della fedeltà,
mi sono proposto i tuoi giudizi.
[31] Ho aderito ai tuoi insegnamenti:
Signore, che io non debba vergognarmi.
[32] Corro sulla via dei tuoi comandi,
perché hai allargato il mio cuore.
[33] He Insegnami, Signore, la via dei tuoi decreti
e la custodirò sino alla fine.
[34] Dammi intelligenza, perché io custodisca la tua legge
e la osservi con tutto il cuore.
[35] Guidami sul sentiero dei tuoi comandi,
perché in essi è la mia felicità.
[36] Piega il mio cuore verso i tuoi insegnamenti
e non verso il guadagno.
[37] Distogli i miei occhi dal guardare cose vane,
fammi vivere nella tua via.
[38] Con il tuo servo mantieni la tua promessa,
perché di te si abbia timore.
[39] Allontana l'insulto che mi sgomenta,
poiché i tuoi giudizi sono buoni.
[40] Ecco, desidero i tuoi precetti:
fammi vivere nella tua giustizia.
[41] Vau Venga a me, Signore, il tuo amore,
la tua salvezza secondo la tua promessa.
[42] A chi mi insulta darò una risposta,
perché ho fiducia nella tua parola.
[43] Non togliere dalla mia bocca la parola vera,
perché spero nei tuoi giudizi.
[44] Osserverò continuamente la tua legge,
in eterno, per sempre.
[45] Camminerò in un luogo spazioso,
perché ho ricercato i tuoi precetti.
[46] Davanti ai re parlerò dei tuoi insegnamenti
e non dovrò vergognarmi.
[47] La mia delizia sarà nei tuoi comandi,
che io amo.
[48] Alzerò le mani verso i tuoi comandi che amo,
mediterò i tuoi decreti.
[49] Zain Ricòrdati della parola detta al tuo servo,
con la quale mi hai dato speranza.
[50] Questo mi consola nella mia miseria:
la tua promessa mi fa vivere.
[51] Gli orgogliosi mi insultano aspramente,
ma io non mi allontano dalla tua legge.
[52] Ricordo i tuoi eterni giudizi, o Signore,
e ne sono consolato.
[53] Mi ha invaso il furore contro i malvagi
che abbandonano la tua legge.
[54] I tuoi decreti sono il mio canto
nella dimora del mio esilio.
[55] Nella notte ricordo il tuo nome, Signore,
e osservo la tua legge.
[56] Tutto questo mi accade
perché ho custodito i tuoi precetti.
[57] Het La mia parte è il Signore:
ho deciso di osservare le tue parole.
[58] Con tutto il cuore ho placato il tuo volto:
abbi pietà di me secondo la tua promessa.
[59] Ho esaminato le mie vie,
ho rivolto i miei piedi verso i tuoi insegnamenti.
[60] Mi affretto e non voglio tardare
a osservare i tuoi comandi.
[61] I lacci dei malvagi mi hanno avvolto:
non ho dimenticato la tua legge.
[62] Nel cuore della notte mi alzo a renderti grazie
per i tuoi giusti giudizi.
[63] Sono amico di coloro che ti temono
e osservano i tuoi precetti.
[64] Del tuo amore, Signore, è piena la terra;
insegnami i tuoi decreti.
[65] Tet Hai fatto del bene al tuo servo,
secondo la tua parola, Signore.
[66] Insegnami il gusto del bene e la conoscenza,
perché ho fiducia nei tuoi comandi.
[67] Prima di essere umiliato andavo errando,
ma ora osservo la tua promessa.
[68] Tu sei buono e fai il bene:
insegnami i tuoi decreti.
[69] Gli orgogliosi mi hanno coperto di menzogne,
ma io con tutto il cuore custodisco i tuoi precetti.
[70] Insensibile come il grasso è il loro cuore:
nella tua legge io trovo la mia delizia.
[71] Bene per me se sono stato umiliato,
perché impari i tuoi decreti.
[72] Bene per me è la legge della tua bocca,
più di mille pezzi d'oro e d'argento.
[73] Iod Le tue mani mi hanno fatto e plasmato:
fammi capire e imparerò i tuoi comandi.
[74] Quelli che ti temono al vedermi avranno gioia,
perché spero nella tua parola.
[75] Signore, io so che i tuoi giudizi sono giusti
e con ragione mi hai umiliato.
[76] Il tuo amore sia la mia consolazione,
secondo la promessa fatta al tuo servo.
[77] Venga a me la tua misericordia e io avrò vita,
perché la tua legge è la mia delizia.
[78] Si vergognino gli orgogliosi che mi opprimono con menzogne:
io mediterò i tuoi precetti.
[79] Si volgano a me quelli che ti temono
e che conoscono i tuoi insegnamenti.
[80] Sia integro il mio cuore nei tuoi decreti,
perché non debba vergognarmi.
[81] Caf Mi consumo nell'attesa della tua salvezza,
spero nella tua parola.
[82] Si consumano i miei occhi per la tua promessa,
dicendo: «Quando mi darai conforto?».
[83] Io sono come un otre esposto al fumo,
non dimentico i tuoi decreti.
[84] Quanti saranno i giorni del tuo servo?
Quando terrai il giudizio contro i miei persecutori?
[85] Mi hanno scavato fosse gli orgogliosi,
che non seguono la tua legge.
[86] Fedeli sono tutti i tuoi comandi.
A torto mi perseguitano: vieni in mio aiuto!
[87] Per poco non mi hanno fatto sparire dalla terra,
ma io non ho abbandonato i tuoi precetti.
[88] Secondo il tuo amore fammi vivere
e osserverò l'insegnamento della tua bocca.
[89] Lamed Per sempre, o Signore,
la tua parola è stabile nei cieli.
[90] La tua fedeltà di generazione in generazione;
hai fondato la terra ed essa è salda.
[91] Per i tuoi giudizi tutto è stabile fino ad oggi,
perché ogni cosa è al tuo servizio.
[92] Se la tua legge non fosse la mia delizia,
davvero morirei nella mia miseria.
[93] Mai dimenticherò i tuoi precetti,
perché con essi tu mi fai vivere.
[94] Io sono tuo: salvami,
perché ho ricercato i tuoi precetti.
[95] I malvagi sperano di rovinarmi;
io presto attenzione ai tuoi insegnamenti.
[96] Di ogni cosa perfetta ho visto il confine:
l'ampiezza dei tuoi comandi è infinita.
[97] Mem Quanto amo la tua legge!
La medito tutto il giorno.
[98] Il tuo comando mi fa più saggio dei miei nemici,
perché esso è sempre con me.
[99] Sono più saggio di tutti i miei maestri,
perché medito i tuoi insegnamenti.
[100] Ho più intelligenza degli anziani,
perché custodisco i tuoi precetti.
[101] Tengo lontani i miei piedi da ogni cattivo sentiero,
per osservare la tua parola.
[102] Non mi allontano dai tuoi giudizi,
perché sei tu a istruirmi.
[103] Quanto sono dolci al mio palato le tue promesse,
più del miele per la mia bocca.
[104] I tuoi precetti mi danno intelligenza,
perciò odio ogni falso sentiero.
[105] Nun Lampada per i miei passi è la tua parola,
luce sul mio cammino.
[106] Ho giurato, e lo confermo,
di osservare i tuoi giusti giudizi.
[107] Sono tanto umiliato, Signore:
dammi vita secondo la tua parola.
[108] Signore, gradisci le offerte delle mie labbra,
insegnami i tuoi giudizi.
[109] La mia vita è sempre in pericolo,
ma non dimentico la tua legge.
[110] I malvagi mi hanno teso un tranello,
ma io non ho deviato dai tuoi precetti.
[111] Mia eredità per sempre sono i tuoi insegnamenti,
perché sono essi la gioia del mio cuore.
[112] Ho piegato il mio cuore a compiere i tuoi decreti,
in eterno, senza fine.
[113] Samec Odio chi ha il cuore diviso;
io invece amo la tua legge.
[114] Tu sei mio rifugio e mio scudo:
spero nella tua parola.
[115] Allontanatevi da me, o malvagi:
voglio custodire i comandi del mio Dio.
[116] Sostienimi secondo la tua promessa e avrò vita,
non deludere la mia speranza.
[117] Aiutami e sarò salvo,
non perderò mai di vista i tuoi decreti.
[118] Tu disprezzi chi abbandona i tuoi decreti,
perché menzogne sono i suoi pensieri.
[119] Tu consideri scorie tutti i malvagi della terra,
perciò amo i tuoi insegnamenti.
[120] Per paura di te la mia pelle rabbrividisce:
io temo i tuoi giudizi.
[121] Ain Ho agito secondo giudizio e giustizia;
non abbandonarmi ai miei oppressori.
[122] Assicura il bene al tuo servo;
non mi opprimano gli orgogliosi.
[123] I miei occhi si consumano nell'attesa della tua salvezza
e per la promessa della tua giustizia.
[124] Agisci con il tuo servo secondo il tuo amore
e insegnami i tuoi decreti.
[125] Io sono tuo servo: fammi comprendere
e conoscerò i tuoi insegnamenti.
[126] È tempo che tu agisca, Signore:
hanno infranto la tua legge.
[127] Perciò amo i tuoi comandi,
più dell'oro, dell'oro più fino.
[128] Per questo io considero retti tutti i tuoi precetti
e odio ogni falso sentiero.
[129] Pe Meravigliosi sono i tuoi insegnamenti:
per questo li custodisco.
[130] La rivelazione delle tue parole illumina,
dona intelligenza ai semplici.
[131] Apro anelante la mia bocca,
perché ho sete dei tuoi comandi.
[132] Volgiti a me e abbi pietà,
con il giudizio che riservi a chi ama il tuo nome.
[133] Rendi saldi i miei passi secondo la tua promessa
e non permettere che mi domini alcun male.
[134] Riscattami dall'oppressione dell'uomo
e osserverò i tuoi precetti.
[135] Fa' risplendere il tuo volto sul tuo servo
e insegnami i tuoi decreti.
[136] Torrenti di lacrime scorrono dai miei occhi,
perché non si osserva la tua legge.
[137] Sade Tu sei giusto, Signore,
e retto nei tuoi giudizi.
[138] Con giustizia hai promulgato i tuoi insegnamenti
e con grande fedeltà.
[139] Uno zelo ardente mi consuma,
perché i miei avversari dimenticano le tue parole.
[140] Limpida e pura è la tua promessa
e il tuo servo la ama.
[141] Io sono piccolo e disprezzato:
non dimentico i tuoi precetti.
[142] La tua giustizia è giustizia eterna
e la tua legge è verità.
[143] Angoscia e affanno mi hanno colto:
i tuoi comandi sono la mia delizia.
[144] Giustizia eterna sono i tuoi insegnamenti:
fammi comprendere e avrò la vita.
[145] Kof Invoco con tutto il cuore: Signore, rispondimi;
custodirò i tuoi decreti.
[146] Io t'invoco: salvami
e osserverò i tuoi insegnamenti.
[147] Precedo l'aurora e grido aiuto,
spero nelle tue parole.
[148] I miei occhi precedono il mattino,
per meditare sulla tua promessa.
[149] Ascolta la mia voce, secondo il tuo amore;
Signore, fammi vivere secondo il tuo giudizio.
[150] Si avvicinano quelli che seguono il male:
sono lontani dalla tua legge.
[151] Tu, Signore, sei vicino;
tutti i tuoi comandi sono verità.
[152] Da tempo lo so: i tuoi insegnamenti
li hai stabiliti per sempre.
[153] Res Vedi la mia miseria e liberami,
perché non ho dimenticato la tua legge.
[154] Difendi la mia causa e riscattami,
secondo la tua promessa fammi vivere.
[155] Lontana dai malvagi è la salvezza,
perché essi non ricercano i tuoi decreti.
[156] Grande è la tua tenerezza, Signore:
fammi vivere secondo i tuoi giudizi.
[157] Molti mi perseguitano e mi affliggono,
ma io non abbandono i tuoi insegnamenti.
[158] Ho visto i traditori e ne ho provato ribrezzo,
perché non osservano la tua promessa.
[159] Vedi che io amo i tuoi precetti:
Signore, secondo il tuo amore dammi vita.
[160] La verità è fondamento della tua parola,
ogni tuo giusto giudizio dura in eterno.
[161] Sin I potenti mi perseguitano senza motivo,
ma il mio cuore teme solo le tue parole.
[162] Io gioisco per la tua promessa,
come chi trova un grande bottino.
[163] Odio la menzogna e la detesto,
amo la tua legge.
[164] Sette volte al giorno io ti lodo,
per i tuoi giusti giudizi.
[165] Grande pace per chi ama la tua legge:
nel suo cammino non trova inciampo.
[166] Aspetto da te la salvezza, Signore,
e metto in pratica i tuoi comandi.
[167] Io osservo i tuoi insegnamenti
e li amo intensamente.
[168] Osservo i tuoi precetti e i tuoi insegnamenti:
davanti a te sono tutte le mie vie.
[169] Tau Giunga il mio grido davanti a te, Signore,
fammi comprendere secondo la tua parola.
[170] Venga davanti a te la mia supplica,
liberami secondo la tua promessa.
[171] Sgorghi dalle mie labbra la tua lode,
perché mi insegni i tuoi decreti.
[172] La mia lingua canti la tua promessa,
perché tutti i tuoi comandi sono giustizia.
[173] Mi venga in aiuto la tua mano,
perché ho scelto i tuoi precetti.
[174] Desidero la tua salvezza, Signore,
e la tua legge è la mia delizia.
[175] Che io possa vivere e darti lode:
mi aiutino i tuoi giudizi.
[176] Mi sono perso come pecora smarrita;
cerca il tuo servo: non ho dimenticato i tuoi comandi.
Salmo [120] ([119])
Canto delle salite.
Nella mia angoscia ho gridato al Signore
ed egli mi ha risposto.
[2] Signore, libera la mia vita
dalle labbra bugiarde,
dalla lingua ingannatrice.
[3] Che cosa ti darà,
come ti ripagherà,
o lingua ingannatrice?
[4] Frecce acute di un prode
con braci ardenti di ginestra!
[5] Ahimè, io abito straniero in Mesec,
dimoro fra le tende di Kedar!
[6] Troppo tempo ho abitato
con chi detesta la pace.
[7] Io sono per la pace,
ma essi, appena parlo,
sono per la guerra.
Salmo [121] ([120])
Canto delle salite.
Alzo gli occhi verso i monti:
da dove mi verrà l'aiuto?
[2] Il mio aiuto viene dal Signore:
egli ha fatto cielo e terra.
[3] Non lascerà vacillare il tuo piede,
non si addormenterà il tuo custode.
[4] Non si addormenterà, non prenderà sonno
il custode d'Israele.
[5] Il Signore è il tuo custode,
il Signore è la tua ombra
e sta alla tua destra.
[6] Di giorno non ti colpirà il sole,
né la luna di notte.
[7] Il Signore ti custodirà da ogni male:
egli custodirà la tua vita.
[8] Il Signore ti custodirà quando esci e quando entri,
da ora e per sempre.
Salmo [122] ([121])
Canto delle salite. Di Davide.
Quale gioia, quando mi dissero:
«Andremo alla casa del Signore!».
[2] Già sono fermi i nostri piedi
alle tue porte, Gerusalemme!
[3] Gerusalemme è costruita
come città unita e compatta.
[4] È là che salgono le tribù,
le tribù del Signore,
secondo la legge d'Israele,
per lodare il nome del Signore.
[5] Là sono posti i troni del giudizio,
i troni della casa di Davide.
[6] Chiedete pace per Gerusalemme:
vivano sicuri quelli che ti amano;
[7] sia pace nelle tue mura,
sicurezza nei tuoi palazzi.
[8] Per i miei fratelli e i miei amici
io dirò: «Su te sia pace!».
[9] Per la casa del Signore nostro Dio,
chiederò per te il bene.
Salmo [123] ([122])
Canto delle salite. Di Davide.
A te alzo i miei occhi,
a te che siedi nei cieli.
[2] Ecco, come gli occhi dei servi
alla mano dei loro padroni,
come gli occhi di una schiava
alla mano della sua padrona,
così i nostri occhi al Signore nostro Dio,
finché abbia pietà di noi.
[3] Pietà di noi, Signore, pietà di noi,
siamo già troppo sazi di disprezzo,
[4] troppo sazi noi siamo dello scherno dei gaudenti,
del disprezzo dei superbi.
Salmo [124] ([123])
Canto delle salite. Di Davide.
Se il Signore non fosse stato per noi
- lo dica Israele -,
[2] se il Signore non fosse stato per noi,
quando eravamo assaliti,
[3] allora ci avrebbero inghiottiti vivi,
quando divampò contro di noi la loro collera.
[4] Allora le acque ci avrebbero travolti,
un torrente ci avrebbe sommersi;
[5] allora ci avrebbero sommersi
acque impetuose.
[6] Sia benedetto il Signore,
che non ci ha consegnati in preda ai loro denti.
[7] Siamo stati liberati come un passero
dal laccio dei cacciatori:
il laccio si è spezzato
e noi siamo scampati.
[8] Il nostro aiuto è nel nome del Signore:
egli ha fatto cielo e terra.
Salmo [125] ([124])
Canto delle salite.
Chi confida nel Signore è come il monte Sion:
non vacilla, è stabile per sempre.
[2] I monti circondano Gerusalemme:
il Signore circonda il suo popolo,
da ora e per sempre.
[3] Non resterà lo scettro dei malvagi
sull'eredità dei giusti,
perché i giusti non tendano le mani
a compiere il male.
[4] Sii buono, Signore, con i buoni
e con i retti di cuore.
[5] Ma quelli che deviano per sentieri tortuosi
il Signore li associ ai malfattori.
Pace su Israele!
Salmo [126] ([125])
Canto delle salite.
Quando il Signore ristabilì la sorte di Sion,
ci sembrava di sognare.
[2] Allora la nostra bocca si riempì di sorriso,
la nostra lingua di gioia.
Allora si diceva tra le genti:
«Il Signore ha fatto grandi cose per loro».
[3] Grandi cose ha fatto il Signore per noi:
eravamo pieni di gioia.
[4] Ristabilisci, Signore, la nostra sorte,
come i torrenti del Negheb.
[5] Chi semina nelle lacrime
mieterà nella gioia.
[6] Nell'andare, se ne va piangendo,
portando la semente da gettare,
ma nel tornare, viene con gioia,
portando i suoi covoni.
Salmo [127] ([126])
Canto delle salite. Di Salomone.
Se il Signore non costruisce la casa,
invano si affaticano i costruttori.
Se il Signore non vigila sulla città,
invano veglia la sentinella.
[2] Invano vi alzate di buon mattino
e tardi andate a riposare,
voi che mangiate un pane di fatica:
al suo prediletto egli lo darà nel sonno.
[3] Ecco, eredità del Signore sono i figli,
è sua ricompensa il frutto del grembo.
[4] Come frecce in mano a un guerriero
sono i figli avuti in giovinezza.
[5] Beato l'uomo che ne ha piena la faretra:
non dovrà vergognarsi quando verrà alla porta
a trattare con i propri nemici.
Salmo [128] ([127])
Canto delle salite.
Beato chi teme il Signore
e cammina nelle sue vie.
[2] Della fatica delle tue mani ti nutrirai,
sarai felice e avrai ogni bene.
[3] La tua sposa come vite feconda
nell'intimità della tua casa;
i tuoi figli come virgulti d'ulivo
intorno alla tua mensa.
[4] Ecco com'è benedetto
l'uomo che teme il Signore.
[5] Ti benedica il Signore da Sion.
Possa tu vedere il bene di Gerusalemme
tutti i giorni della tua vita!
[6] Possa tu vedere i figli dei tuoi figli!
Pace su Israele!
Salmo [129] ([128])
Canto delle salite.
Quanto mi hanno perseguitato fin dalla giovinezza
- lo dica Israele -,
[2] quanto mi hanno perseguitato fin dalla giovinezza,
ma su di me non hanno prevalso!
[3] Sul mio dorso hanno arato gli aratori,
hanno scavato lunghi solchi.
[4] Il Signore è giusto:
ha spezzato le funi dei malvagi.
[5] Si vergognino e volgano le spalle
tutti quelli che odiano Sion.
[6] Siano come l'erba dei tetti:
prima che sia strappata, è già secca;
[7] non riempie la mano al mietitore
né il grembo a chi raccoglie covoni.
[8] I passanti non possono dire:
«La benedizione del Signore sia su di voi,
[9] vi benediciamo nel nome del Signore».
Salmo [130] ([129])
Canto delle salite.
Dal profondo a te grido, o Signore;
[2] Signore, ascolta la mia voce.
Siano i tuoi orecchi attenti
alla voce della mia supplica.
[3] Se consideri le colpe, Signore,
Signore, chi ti può resistere?
[4] Ma con te è il perdono:
così avremo il tuo timore.
[5] Io spero, Signore.
Spera l'anima mia,
attendo la sua parola.
[6] L'anima mia è rivolta al Signore
più che le sentinelle all'aurora.
Più che le sentinelle l'aurora,
[7] Israele attenda il Signore,
perché con il Signore è la misericordia
e grande è con lui la redenzione.
[8] Egli redimerà Israele
da tutte le sue colpe.
Salmo [131] ([130])
Canto delle salite. Di Davide.
Signore, non si esalta il mio cuore
né i miei occhi guardano in alto;
non vado cercando cose grandi
né meraviglie più alte di me.
[2] Io invece resto quieto e sereno:
come un bimbo svezzato in braccio a sua madre,
come un bimbo svezzato è in me l'anima mia.
[3] Israele attenda il Signore,
da ora e per sempre.
Salmo [132] ([131])
Canto delle salite.
Ricòrdati, Signore, di Davide,
di tutte le sue fatiche,
[2] quando giurò al Signore,
al Potente di Giacobbe fece voto:
[3] «Non entrerò nella tenda in cui abito,
non mi stenderò sul letto del mio riposo,
[4] non concederò sonno ai miei occhi
né riposo alle mie palpebre,
[5] finché non avrò trovato un luogo per il Signore,
una dimora per il Potente di Giacobbe».
[6] Ecco, abbiamo saputo che era in Èfrata,
l'abbiamo trovata nei campi di Iaar.
[7] Entriamo nella sua dimora,
prostriamoci allo sgabello dei suoi piedi.
[8] Sorgi, Signore, verso il luogo del tuo riposo,
tu e l'arca della tua potenza.
[9] I tuoi sacerdoti si rivestano di giustizia
ed esultino i tuoi fedeli.
[10] Per amore di Davide, tuo servo,
non respingere il volto del tuo consacrato.
[11] Il Signore ha giurato a Davide,
promessa da cui non torna indietro:
«Il frutto delle tue viscere
io metterò sul tuo trono!
[12] Se i tuoi figli osserveranno la mia alleanza
e i precetti che insegnerò loro,
anche i loro figli per sempre
siederanno sul tuo trono».
[13] Sì, il Signore ha scelto Sion,
l'ha voluta per sua residenza:
[14] «Questo sarà il luogo del mio riposo per sempre:
qui risiederò, perché l'ho voluto.
[15] Benedirò tutti i suoi raccolti,
sazierò di pane i suoi poveri.
[16] Rivestirò di salvezza i suoi sacerdoti,
i suoi fedeli esulteranno di gioia.
[17] Là farò germogliare una potenza per Davide,
preparerò una lampada per il mio consacrato.
[18] Rivestirò di vergogna i suoi nemici,
mentre su di lui fiorirà la sua corona».
Salmo [133] ([132])
Canto delle salite. Di Davide.
Ecco, com'è bello e com'è dolce
che i fratelli vivano insieme!
[2] È come olio prezioso versato sul capo,
che scende sulla barba, la barba di Aronne,
che scende sull'orlo della sua veste.
[3] È come la rugiada dell'Ermon,
che scende sui monti di Sion.
Perché là il Signore manda la benedizione,
la vita per sempre.
Salmo [134] ([133])
Canto delle salite.
Ecco, benedite il Signore,
voi tutti, servi del Signore;
voi che state nella casa del Signore
durante la notte.
[2] Alzate le mani verso il santuario
e benedite il Signore.
[3] Il Signore ti benedica da Sion:
egli ha fatto cielo e terra.
Salmo [135] ([134])
Alleluia.
Lodate il nome del Signore,
lodatelo, servi del Signore,
[2] voi che state nella casa del Signore,
negli atri della casa del nostro Dio.
[3] Lodate il Signore, perché il Signore è buono;
cantate inni al suo nome, perché è amabile.
[4] Il Signore si è scelto Giacobbe,
Israele come sua proprietà.
[5] Sì, riconosco che il Signore è grande,
il Signore nostro più di tutti gli dèi.
[6] Tutto ciò che vuole
il Signore lo compie in cielo e sulla terra,
nei mari e in tutti gli abissi.
[7] Fa salire le nubi dall'estremità della terra,
produce le folgori per la pioggia,
dalle sue riserve libera il vento.
[8] Egli colpì i primogeniti d'Egitto,
dagli uomini fino al bestiame.
[9] Mandò segni e prodigi
in mezzo a te, Egitto,
contro il faraone e tutti i suoi ministri.
[10] Colpì numerose nazioni
e uccise sovrani potenti:
[11] Sicon, re degli Amorrei,
Og, re di Basan,
e tutti i regni di Canaan.
[12] Diede in eredità la loro terra,
in eredità a Israele suo popolo.
[13] Signore, il tuo nome è per sempre;
Signore, il tuo ricordo di generazione in generazione.
[14] Sì, il Signore fa giustizia al suo popolo
e dei suoi servi ha compassione.
[15] Gli idoli delle nazioni sono argento e oro,
opera delle mani dell'uomo.
[16] Hanno bocca e non parlano,
hanno occhi e non vedono,
[17] hanno orecchi e non odono;
no, non c'è respiro nella loro bocca.
[18] Diventi come loro chi li fabbrica
e chiunque in essi confida.
[19] Benedici il Signore, casa d'Israele;
benedici il Signore, casa di Aronne;
[20] benedici il Signore, casa di Levi;
voi che temete il Signore, benedite il Signore.
[21] Da Sion, benedetto il Signore,
che abita in Gerusalemme!
Alleluia.
Salmo [136] ([135])
Rendete grazie al Signore perché è buono,
perché il suo amore è per sempre.
[2] Rendete grazie al Dio degli dèi,
perché il suo amore è per sempre.
[3] Rendete grazie al Signore dei signori,
perché il suo amore è per sempre.
[4] Lui solo ha compiuto grandi meraviglie,
perché il suo amore è per sempre.
[5] Ha creato i cieli con sapienza,
perché il suo amore è per sempre.
[6] Ha disteso la terra sulle acque,
perché il suo amore è per sempre.
[7] Ha fatto le grandi luci,
perché il suo amore è per sempre.
[8] Il sole, per governare il giorno,
perché il suo amore è per sempre.
[9] La luna e le stelle, per governare la notte,
perché il suo amore è per sempre.
[10] Colpì l'Egitto nei suoi primogeniti,
perché il suo amore è per sempre.
[11] Da quella terra fece uscire Israele,
perché il suo amore è per sempre.
[12] Con mano potente e braccio teso,
perché il suo amore è per sempre.
[13] Divise il Mar Rosso in due parti,
perché il suo amore è per sempre.
[14] In mezzo fece passare Israele,
perché il suo amore è per sempre.
[15] Vi travolse il faraone e il suo esercito,
perché il suo amore è per sempre.
[16] Guidò il suo popolo nel deserto,
perché il suo amore è per sempre.
[17] Colpì grandi sovrani,
perché il suo amore è per sempre.
[18] Uccise sovrani potenti,
perché il suo amore è per sempre.
[19] Sicon, re degli Amorrei,
perché il suo amore è per sempre.
[20] Og, re di Basan,
perché il suo amore è per sempre.
[21] Diede in eredità la loro terra,
perché il suo amore è per sempre.
[22] In eredità a Israele suo servo,
perché il suo amore è per sempre.
[23] Nella nostra umiliazione si è ricordato di noi,
perché il suo amore è per sempre.
[24] Ci ha liberati dai nostri avversari,
perché il suo amore è per sempre.
[25] Egli dà il cibo a ogni vivente,
perché il suo amore è per sempre.
[26] Rendete grazie al Dio del cielo,
perché il suo amore è per sempre.
Salmo [137] ([136])
Lungo i fiumi di Babilonia,
là sedevamo e piangevamo
ricordandoci di Sion.
[2] Ai salici di quella terra
appendemmo le nostre cetre,
[3] perché là ci chiedevano parole di canto
coloro che ci avevano deportato,
allegre canzoni, i nostri oppressori:
«Cantateci canti di Sion!».
[4] Come cantare i canti del Signore
in terra straniera?
[5] Se mi dimentico di te, Gerusalemme,
si dimentichi di me la mia destra;
[6] mi si attacchi la lingua al palato
se lascio cadere il tuo ricordo,
se non innalzo Gerusalemme
al di sopra di ogni mia gioia.
[7] Ricòrdati, Signore, dei figli di Edom,
che, nel giorno di Gerusalemme,
dicevano: «Spogliatela, spogliatela
fino alle sue fondamenta!».
[8] Figlia di Babilonia devastatrice,
beato chi ti renderà quanto ci hai fatto.
[9] Beato chi afferrerà i tuoi piccoli
e li sfracellerà contro la pietra.
Salmo [138] ([137])
Di Davide.
Ti rendo grazie, Signore, con tutto il cuore:
hai ascoltato le parole della mia bocca.
Non agli dèi, ma a te voglio cantare,
[2] mi prostro verso il tuo tempio santo.
Rendo grazie al tuo nome per il tuo amore e la tua fedeltà:
hai reso la tua promessa più grande del tuo nome.
[3] Nel giorno in cui ti ho invocato, mi hai risposto,
hai accresciuto in me la forza.
[4] Ti renderanno grazie, Signore, tutti i re della terra,
quando ascolteranno le parole della tua bocca.
[5] Canteranno le vie del Signore:
grande è la gloria del Signore!
[6] Perché eccelso è il Signore, ma guarda verso l'umile;
il superbo invece lo riconosce da lontano.
[7] Se cammino in mezzo al pericolo,
tu mi ridoni vita;
contro la collera dei miei avversari stendi la tua mano
e la tua destra mi salva.
[8] Il Signore farà tutto per me.
Signore, il tuo amore è per sempre:
non abbandonare l'opera delle tue mani.
Salmo [139] ([138])
Al maestro del coro. Di Davide. Salmo.
Signore, tu mi scruti e mi conosci,
[2] tu conosci quando mi siedo e quando mi alzo,
intendi da lontano i miei pensieri,
[3] osservi il mio cammino e il mio riposo,
ti sono note tutte le mie vie.
[4] La mia parola non è ancora sulla lingua
ed ecco, Signore, già la conosci tutta.
[5] Alle spalle e di fronte mi circondi
e poni su di me la tua mano.
[6] Meravigliosa per me la tua conoscenza,
troppo alta, per me inaccessibile.
[7] Dove andare lontano dal tuo spirito?
Dove fuggire dalla tua presenza?
[8] Se salgo in cielo, là tu sei;
se scendo negli inferi, eccoti.
[9] Se prendo le ali dell'aurora
per abitare all'estremità del mare,
[10] anche là mi guida la tua mano
e mi afferra la tua destra.
[11] Se dico: «Almeno le tenebre mi avvolgano
e la luce intorno a me sia notte»,
[12] nemmeno le tenebre per te sono tenebre
e la notte è luminosa come il giorno;
per te le tenebre sono come luce.
[13] Sei tu che hai formato i miei reni
e mi hai tessuto nel grembo di mia madre.
[14] Io ti rendo grazie:
hai fatto di me una meraviglia stupenda;
meravigliose sono le tue opere,
le riconosce pienamente l'anima mia.
[15] Non ti erano nascoste le mie ossa
quando venivo formato nel segreto,
ricamato nelle profondità della terra.
[16] Ancora informe mi hanno visto i tuoi occhi;
erano tutti scritti nel tuo libro i giorni che furono fissati
quando ancora non ne esisteva uno.
[17] Quanto profondi per me i tuoi pensieri,
quanto grande il loro numero, o Dio!
[18] Se volessi contarli, sono più della sabbia.
Mi risveglio e sono ancora con te.
[19] Se tu, Dio, uccidessi i malvagi!
Allontanatevi da me, uomini sanguinari!
[20] Essi parlano contro di te con inganno,
contro di te si alzano invano.
[21] Quanto odio, Signore, quelli che ti odiano!
Quanto detesto quelli che si oppongono a te!
[22] Li odio con odio implacabile,
li considero miei nemici.
[23] Scrutami, o Dio, e conosci il mio cuore,
provami e conosci i miei pensieri;
[24] vedi se percorro una via di dolore
e guidami per una via di eternità.
Salmo [140] ([139])
Al maestro del coro. Salmo. Di Davide.
[2] Liberami, Signore, dall'uomo malvagio,
proteggimi dall'uomo violento,
[3] da quelli che tramano cose malvagie nel cuore
e ogni giorno scatenano guerre.
[4] Aguzzano la lingua come serpenti,
veleno di vipera è sotto le loro labbra.
[5] Proteggimi, Signore, dalle mani dei malvagi,
salvami dall'uomo violento:
essi tramano per farmi cadere.
[6] I superbi hanno nascosto lacci e funi,
hanno teso una rete sul mio sentiero
e contro di me hanno preparato agguati.
[7] Io dico al Signore: tu sei il mio Dio;
ascolta, Signore, la voce della mia supplica.
[8] Signore Dio, forza che mi salva,
proteggi il mio capo nel giorno della lotta.
[9] Non soddisfare, Signore, i desideri dei malvagi,
non favorire le loro trame.
Alzano [10] la testa quelli che mi circondano;
ma la malizia delle loro labbra li sommerga!
[11] Piovano su di loro carboni ardenti;
gettali nella fossa e più non si rialzino.
[12] L'uomo maldicente non duri sulla terra,
il male insegua l'uomo violento fino alla rovina.
[13] So che il Signore difende la causa dei poveri,
il diritto dei bisognosi.
[14] Sì, i giusti loderanno il tuo nome,
gli uomini retti abiteranno alla tua presenza.
Salmo [141] ([140])
Salmo. Di Davide.
Signore, a te grido, accorri in mio aiuto;
porgi l'orecchio alla mia voce quando t'invoco.
[2] La mia preghiera stia davanti a te come incenso,
le mie mani alzate come sacrificio della sera.
[3] Poni, Signore, una guardia alla mia bocca,
sorveglia la porta delle mie labbra.
[4] Non piegare il mio cuore al male,
a compiere azioni criminose con i malfattori:
che io non gusti i loro cibi deliziosi.
[5] Mi percuota il giusto e il fedele mi corregga,
l'olio del malvagio non profumi la mia testa,
tra le loro malvagità continui la mia preghiera.
[6] Siano scaraventati sulle rocce i loro capi
e sentano quanto sono dolci le mie parole:
[7] «Come si lavora e si dissoda la terra,
le loro ossa siano disperse alla bocca degli inferi».
[8] A te, Signore Dio, sono rivolti i miei occhi;
in te mi rifugio, non lasciarmi indifeso.
[9] Proteggimi dal laccio che mi tendono,
dalle trappole dei malfattori.
[10] I malvagi cadano insieme nelle loro reti,
mentre io, incolume, passerò oltre.
Salmo [142] ([141])
Maskil. Di Davide. Quando era nella caverna. Preghiera.
[2] Con la mia voce grido al Signore,
con la mia voce supplico il Signore;
[3] davanti a lui sfogo il mio lamento,
davanti a lui espongo la mia angoscia,
[4] mentre il mio spirito viene meno.
Tu conosci la mia via:
nel sentiero dove cammino
mi hanno teso un laccio.
[5] Guarda a destra e vedi:
nessuno mi riconosce.
Non c'è per me via di scampo,
nessuno ha cura della mia vita.
[6] Io grido a te, Signore!
Dico: «Sei tu il mio rifugio,
sei tu la mia eredità nella terra dei viventi».
[7] Ascolta la mia supplica
perché sono così misero!
Liberami dai miei persecutori
perché sono più forti di me.
[8] Fa' uscire dal carcere la mia vita,
perché io renda grazie al tuo nome;
i giusti mi faranno corona
quando tu mi avrai colmato di beni.
Salmo [143] ([142])
Salmo. Di Davide.
Signore, ascolta la mia preghiera!
Per la tua fedeltà, porgi l'orecchio alle mie suppliche
e per la tua giustizia rispondimi.
[2] Non entrare in giudizio con il tuo servo:
davanti a te nessun vivente è giusto.
[3] Il nemico mi perseguita,
calpesta a terra la mia vita;
mi ha fatto abitare in luoghi tenebrosi
come i morti da gran tempo.
[4] In me viene meno il respiro,
dentro di me si raggela il mio cuore.
[5] Ricordo i giorni passati,
ripenso a tutte le tue azioni,
medito sulle opere delle tue mani.
[6] A te protendo le mie mani,
sono davanti a te come terra assetata.
[7] Rispondimi presto, Signore:
mi viene a mancare il respiro.
Non nascondermi il tuo volto:
che io non sia come chi scende nella fossa.
[8] Al mattino fammi sentire il tuo amore,
perché in te confido.
Fammi conoscere la strada da percorrere,
perché a te s'innalza l'anima mia.
[9] Liberami dai miei nemici, Signore,
in te mi rifugio.
[10] Insegnami a fare la tua volontà,
perché sei tu il mio Dio.
Il tuo spirito buono
mi guidi in una terra piana.
[11] Per il tuo nome, Signore, fammi vivere;
per la tua giustizia, liberami dall'angoscia.
[12] Per la tua fedeltà stermina i miei nemici,
distruggi quelli che opprimono la mia vita,
perché io sono tuo servo.
Salmo [144] ([143])
Di Davide.
Benedetto il Signore, mia roccia,
che addestra le mie mani alla guerra,
le mie dita alla battaglia,
[2] mio alleato e mia fortezza,
mio rifugio e mio liberatore,
mio scudo in cui confido,
colui che sottomette i popoli al mio giogo.
[3] Signore, che cos'è l'uomo perché tu l'abbia a cuore?
Il figlio dell'uomo, perché te ne dia pensiero?
[4] L'uomo è come un soffio,
i suoi giorni come ombra che passa.
[5] Signore, abbassa il tuo cielo e discendi,
tocca i monti ed essi fumeranno.
[6] Lancia folgori e disperdili,
scaglia le tue saette e sconfiggili.
[7] Stendi dall'alto la tua mano,
scampami e liberami dalle grandi acque,
dalla mano degli stranieri.
[8] La loro bocca dice cose false
e la loro è una destra di menzogna.
[9] O Dio, ti canterò un canto nuovo,
inneggerò a te con l'arpa a dieci corde,
[10] a te, che dai vittoria ai re,
che scampi Davide, tuo servo, dalla spada iniqua.
[11] Scampami e liberami dalla mano degli stranieri:
la loro bocca dice cose false
e la loro è una destra di menzogna.
[12] I nostri figli siano come piante,
cresciute bene fin dalla loro giovinezza;
le nostre figlie come colonne d'angolo,
scolpite per adornare un palazzo.
[13] I nostri granai siano pieni,
traboccanti di frutti d'ogni specie.
Siano a migliaia le nostre greggi,
a miriadi nelle nostre campagne;
[14] siano carichi i nostri buoi.
Nessuna breccia, nessuna fuga,
nessun gemito nelle nostre piazze.
[15] Beato il popolo che possiede questi beni:
beato il popolo che ha il Signore come Dio.
Salmo [145] ([144])
Lode. Di Davide.
Alef O Dio, mio re, voglio esaltarti
e benedire il tuo nome in eterno e per sempre.
[2] Bet Ti voglio benedire ogni giorno,
lodare il tuo nome in eterno e per sempre.
[3] Ghimel Grande è il Signore e degno di ogni lode;
senza fine è la sua grandezza.
[4] Dalet Una generazione narra all'altra le tue opere,
annuncia le tue imprese.
[5] He Il glorioso splendore della tua maestà
e le tue meraviglie voglio meditare.
[6] Vau Parlino della tua terribile potenza:
anch'io voglio raccontare la tua grandezza.
[7] Zain Diffondano il ricordo della tua bontà immensa,
acclamino la tua giustizia.
[8] Het Misericordioso e pietoso è il Signore,
lento all'ira e grande nell'amore.
[9] Tet Buono è il Signore verso tutti,
la sua tenerezza si espande su tutte le creature.
[10] Iod Ti lodino, Signore, tutte le tue opere
e ti benedicano i tuoi fedeli.
[11] Caf Dicano la gloria del tuo regno
e parlino della tua potenza,
[12] Lamed per far conoscere agli uomini le tue imprese
e la splendida gloria del tuo regno.
[13] Mem Il tuo regno è un regno eterno,
il tuo dominio si estende per tutte le generazioni.
Nun Fedele è il Signore in tutte le sue parole
e buono in tutte le sue opere.
[14] Samec Il Signore sostiene quelli che vacillano
e rialza chiunque è caduto.
[15] Ain Gli occhi di tutti a te sono rivolti in attesa
e tu dai loro il cibo a tempo opportuno.
[16] Pe Tu apri la tua mano
e sazi il desiderio di ogni vivente.
[17] Sade Giusto è il Signore in tutte le sue vie
e buono in tutte le sue opere.
[18] Kof Il Signore è vicino a chiunque lo invoca,
a quanti lo invocano con sincerità.
[19] Res Appaga il desiderio di quelli che lo temono,
ascolta il loro grido e li salva.
[20] Sin Il Signore custodisce tutti quelli che lo amano,
ma distrugge tutti i malvagi.
[21] Tau Canti la mia bocca la lode del Signore
e benedica ogni vivente il suo santo nome,
in eterno e per sempre.
Salmo [146] ([145])
Alleluia.
Loda il Signore, anima mia:
[2] loderò il Signore finché ho vita,
canterò inni al mio Dio finché esisto.
[3] Non confidate nei potenti,
in un uomo che non può salvare.
[4] Esala lo spirito e ritorna alla terra:
in quel giorno svaniscono tutti i suoi disegni.
[5] Beato chi ha per aiuto il Dio di Giacobbe:
la sua speranza è nel Signore suo Dio,
[6] che ha fatto il cielo e la terra,
il mare e quanto contiene,
che rimane fedele per sempre,
[7] rende giustizia agli oppressi,
dà il pane agli affamati.
Il Signore libera i prigionieri,
[8] il Signore ridona la vista ai ciechi,
