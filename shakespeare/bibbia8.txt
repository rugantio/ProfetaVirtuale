il Signore rialza chi è caduto,
il Signore ama i giusti,
[9] il Signore protegge i forestieri,
egli sostiene l'orfano e la vedova,
ma sconvolge le vie dei malvagi.
[10] Il Signore regna per sempre,
il tuo Dio, o Sion, di generazione in generazione.
Alleluia.
Salmo [147] ([146] -[147])
Alleluia.
È bello cantare inni al nostro Dio,
è dolce innalzare la lode.
[2] Il Signore ricostruisce Gerusalemme,
raduna i dispersi d'Israele;
[3] risana i cuori affranti
e fascia le loro ferite.
[4] Egli conta il numero delle stelle
e chiama ciascuna per nome.
[5] Grande è il Signore nostro,
grande nella sua potenza;
la sua sapienza non si può calcolare.
[6] Il Signore sostiene i poveri,
ma abbassa fino a terra i malvagi.
[7] Intonate al Signore un canto di grazie,
sulla cetra cantate inni al nostro Dio.
[8] Egli copre il cielo di nubi,
prepara la pioggia per la terra,
fa germogliare l'erba sui monti,
[9] provvede il cibo al bestiame,
ai piccoli del corvo che gridano.
[10] Non apprezza il vigore del cavallo,
non gradisce la corsa dell'uomo.
[11] Al Signore è gradito chi lo teme,
chi spera nel suo amore.
[12] ([147] ,[1])
Celebra il Signore, Gerusalemme,
loda il tuo Dio, Sion,
[13] ([147] ,[2])
perché ha rinforzato le sbarre delle tue porte,
in mezzo a te ha benedetto i tuoi figli.
[14] ([147] ,[3])
Egli mette pace nei tuoi confini
e ti sazia con fiore di frumento.
[15] ([147] ,[4])
Manda sulla terra il suo messaggio:
la sua parola corre veloce.
[16] ([147] ,[5])
Fa scendere la neve come lana,
come polvere sparge la brina,
[17] ([147] ,[6])
getta come briciole la grandine:
di fronte al suo gelo chi resiste?
[18] ([147] ,[7])
Manda la sua parola ed ecco le scioglie,
fa soffiare il suo vento e scorrono le acque.
[19] ([147] ,[8])
Annuncia a Giacobbe la sua parola,
i suoi decreti e i suoi giudizi a Israele.
[20] ([147] ,[9])
Così non ha fatto con nessun'altra nazione,
non ha fatto conoscere loro i suoi giudizi.
Alleluia.
Salmo [148] Alleluia.
Lodate il Signore dai cieli,
lodatelo nell'alto dei cieli.
[2] Lodatelo, voi tutti, suoi angeli,
lodatelo, voi tutte, sue schiere.
[3] Lodatelo, sole e luna,
lodatelo, voi tutte, fulgide stelle.
[4] Lodatelo, cieli dei cieli,
voi, acque al di sopra dei cieli.
[5] Lodino il nome del Signore,
perché al suo comando sono stati creati.
[6] Li ha resi stabili nei secoli per sempre;
ha fissato un decreto che non passerà.
[7] Lodate il Signore dalla terra,
mostri marini e voi tutti, abissi,
[8] fuoco e grandine, neve e nebbia,
vento di bufera che esegue la sua parola,
[9] monti e voi tutte, colline,
alberi da frutto e voi tutti, cedri,
[10] voi, bestie e animali domestici,
rettili e uccelli alati.
[11] I re della terra e i popoli tutti,
i governanti e i giudici della terra,
[12] i giovani e le ragazze,
i vecchi insieme ai bambini
[13] lodino il nome del Signore,
perché solo il suo nome è sublime:
la sua maestà sovrasta la terra e i cieli.
[14] Ha accresciuto la potenza del suo popolo.
Egli è la lode per tutti i suoi fedeli,
per i figli d'Israele, popolo a lui vicino.
Alleluia.
Salmo [149] Alleluia.
Cantate al Signore un canto nuovo;
la sua lode nell'assemblea dei fedeli.
[2] Gioisca Israele nel suo creatore,
esultino nel loro re i figli di Sion.
[3] Lodino il suo nome con danze,
con tamburelli e cetre gli cantino inni.
[4] Il Signore ama il suo popolo,
incorona i poveri di vittoria.
[5] Esultino i fedeli nella gloria,
facciano festa sui loro giacigli.
[6] Le lodi di Dio sulla loro bocca
e la spada a due tagli nelle loro mani,
[7] per compiere la vendetta fra le nazioni
e punire i popoli,
[8] per stringere in catene i loro sovrani,
i loro nobili in ceppi di ferro,
[9] per eseguire su di loro la sentenza già scritta.
Questo è un onore per tutti i suoi fedeli.
Alleluia.
Salmo [150] Alleluia.
Lodate Dio nel suo santuario,
lodatelo nel suo maestoso firmamento.
[2] Lodatelo per le sue imprese,
lodatelo per la sua immensa grandezza.
[3] Lodatelo con il suono del corno,
lodatelo con l'arpa e la cetra.
[4] Lodatelo con tamburelli e danze,
lodatelo sulle corde e con i flauti.
[5] Lodatelo con cimbali sonori,
lodatelo con cimbali squillanti.
[6] Ogni vivente dia lode al Signore.
Alleluia.
# Proverbi

{1}
[1] Proverbi di Salomone, figlio di Davide, re d'Israele, [2] per conoscere la sapienza e l'istruzione, per capire i detti intelligenti, [3] per acquistare una saggia educazione, equità, giustizia e rettitudine, [4] per rendere accorti gli inesperti e dare ai giovani conoscenza e riflessione.
[5] Il saggio ascolti e accrescerà il sapere, e chi è avveduto acquisterà destrezza, [6] per comprendere proverbi e allegorie, le massime dei saggi e i loro enigmi.
[7] Il timore del Signore è principio della scienza; gli stolti disprezzano la sapienza e l'istruzione.
[8] Ascolta, figlio mio, l'istruzione di tuo padre e non disprezzare l'insegnamento di tua madre, [9] perché saranno corona graziosa sul tuo capo e monili per il tuo collo.
[10] Figlio mio, se i malvagi ti vogliono sedurre, tu non acconsentire!
[11] Se ti dicono: «Vieni con noi, complottiamo per spargere sangue, insidiamo senza motivo l'innocente, [12] inghiottiamoli vivi come fa il regno dei morti, interi, come coloro che scendono nella fossa; [13] troveremo ogni specie di beni preziosi, riempiremo di bottino le nostre case, [14] tu tirerai a sorte la tua parte insieme con noi, una sola borsa avremo in comune», [15] figlio mio, non andare per la loro strada, tieniti lontano dai loro sentieri!
[16] I loro passi infatti corrono verso il male e si affrettano a spargere sangue.
[17] Invano si tende la rete sotto gli occhi di ogni sorta di uccelli.
[18] Ma costoro complottano contro il proprio sangue, pongono agguati contro se stessi.
[19] Tale è la fine di chi è avido di guadagno; la cupidigia toglie di mezzo colui che ne è dominato.
[20] La sapienza grida per le strade, nelle piazze fa udire la voce; [21] nei clamori della città essa chiama, pronuncia i suoi detti alle porte della città: [22] «Fino a quando, o inesperti, amerete l'inesperienza e gli spavaldi si compiaceranno delle loro spavalderie e gli stolti avranno in odio la scienza?
[23] Tornate alle mie esortazioni: ecco, io effonderò il mio spirito su di voi e vi manifesterò le mie parole.
[24] Perché vi ho chiamati ma avete rifiutato, ho steso la mano e nessuno se ne è accorto.
[25] Avete trascurato ogni mio consiglio e i miei rimproveri non li avete accolti; [26] anch'io riderò delle vostre sventure, mi farò beffe quando su di voi verrà la paura, [27] quando come una tempesta vi piomberà addosso il terrore, quando la disgrazia vi raggiungerà come un uragano, quando vi colpiranno angoscia e tribolazione.
[28] Allora mi invocheranno, ma io non risponderò, mi cercheranno, ma non mi troveranno.
[29] Perché hanno odiato la sapienza e non hanno preferito il timore del Signore, [30] non hanno accettato il mio consiglio e hanno disprezzato ogni mio rimprovero; [31] mangeranno perciò il frutto della loro condotta e si sazieranno delle loro trame.
[32] Sì, lo smarrimento degli inesperti li ucciderà e la spensieratezza degli sciocchi li farà perire; [33] ma chi ascolta me vivrà in pace e sarà sicuro senza temere alcun male».

{2}
[1] Figlio mio, se tu accoglierai le mie parole e custodirai in te i miei precetti, [2] tendendo il tuo orecchio alla sapienza, inclinando il tuo cuore alla prudenza, [3] se appunto invocherai l'intelligenza e rivolgerai la tua voce alla prudenza, [4] se la ricercherai come l'argento e per averla scaverai come per i tesori, [5] allora comprenderai il timore del Signore e troverai la conoscenza di Dio, [6] perché il Signore dà la sapienza, dalla sua bocca escono scienza e prudenza.
[7] Egli riserva ai giusti il successo, è scudo a coloro che agiscono con rettitudine, [8] vegliando sui sentieri della giustizia e proteggendo le vie dei suoi fedeli.
[9] Allora comprenderai l'equità e la giustizia, la rettitudine e tutte le vie del bene, [10] perché la sapienza entrerà nel tuo cuore e la scienza delizierà il tuo animo.
[11] La riflessione ti custodirà e la prudenza veglierà su di te, [12] per salvarti dalla via del male, dall'uomo che parla di propositi perversi, [13] da coloro che abbandonano i retti sentieri per camminare nelle vie delle tenebre, [14] che godono nel fare il male e gioiscono dei loro propositi perversi, [15] i cui sentieri sono tortuosi e le cui strade sono distorte; [16] per salvarti dalla donna straniera, dalla sconosciuta che ha parole seducenti, [17] che abbandona il compagno della sua giovinezza e dimentica l'alleanza con il suo Dio.
[18] La sua casa conduce verso la morte e verso il regno delle ombre i suoi sentieri.
[19] Quanti vanno da lei non fanno ritorno, non raggiungono i sentieri della vita.
[20] In tal modo tu camminerai sulla strada dei buoni e rimarrai nei sentieri dei giusti, [21] perché gli uomini retti abiteranno nel paese e gli integri vi resteranno, [22] i malvagi invece saranno sterminati dalla terra e i perfidi ne saranno sradicati.

{3}
[1] Figlio mio, non dimenticare il mio insegnamento e il tuo cuore custodisca i miei precetti, [2] perché lunghi giorni e anni di vita e tanta pace ti apporteranno.
[3] Bontà e fedeltà non ti abbandonino: légale attorno al tuo collo, scrivile sulla tavola del tuo cuore, [4] e otterrai favore e buon successo agli occhi di Dio e degli uomini.
[5] Confida nel Signore con tutto il tuo cuore e non affidarti alla tua intelligenza; [6] riconoscilo in tutti i tuoi passi ed egli appianerà i tuoi sentieri.
[7] Non crederti saggio ai tuoi occhi, temi il Signore e sta' lontano dal male: [8] sarà tutta salute per il tuo corpo e refrigerio per le tue ossa.
[9] Onora il Signore con i tuoi averi e con le primizie di tutti i tuoi raccolti; [10] i tuoi granai si riempiranno oltre misura e i tuoi tini traboccheranno di mosto.
[11] Figlio mio, non disprezzare l'istruzione del Signore e non aver a noia la sua correzione, [12] perché il Signore corregge chi ama, come un padre il figlio prediletto.
[13] Beato l'uomo che ha trovato la sapienza, l'uomo che ottiene il discernimento: [14] è una rendita che vale più dell'argento e un provento superiore a quello dell'oro.
[15] La sapienza è più preziosa di ogni perla e quanto puoi desiderare non l'eguaglia.
[16] Lunghi giorni sono nella sua destra e nella sua sinistra ricchezza e onore; [17] le sue vie sono vie deliziose e tutti i suoi sentieri conducono al benessere.
[18] È un albero di vita per chi l'afferra, e chi ad essa si stringe è beato.
[19] Il Signore ha fondato la terra con sapienza, ha consolidato i cieli con intelligenza; [20] con la sua scienza si aprirono gli abissi e le nubi stillano rugiada.
[21] Figlio mio, custodisci il consiglio e la riflessione né mai si allontanino dai tuoi occhi: [22] saranno vita per te e ornamento per il tuo collo.
[23] Allora camminerai sicuro per la tua strada e il tuo piede non inciamperà.
[24] Quando ti coricherai, non avrai paura; ti coricherai e il tuo sonno sarà dolce.
[25] Non temerai per uno spavento improvviso, né per la rovina degli empi quando essa verrà, [26] perché il Signore sarà la tua sicurezza e preserverà il tuo piede dal laccio.
[27] Non negare un bene a chi ne ha il diritto, se hai la possibilità di farlo.
[28] Non dire al tuo prossimo: «Va', ripassa, te lo darò domani», se tu possiedi ciò che ti chiede.
[29] Non tramare il male contro il tuo prossimo, mentre egli dimora fiducioso presso di te.
[30] Non litigare senza motivo con nessuno, se non ti ha fatto nulla di male.
[31] Non invidiare l'uomo violento e non irritarti per tutti i suoi successi, [32] perché il Signore ha in orrore il perverso, mentre la sua amicizia è per i giusti.
[33] La maledizione del Signore è sulla casa del malvagio, mentre egli benedice la dimora dei giusti.
[34] Dei beffardi egli si fa beffe e agli umili concede la sua benevolenza.
[35] I saggi erediteranno onore, gli stolti invece riceveranno disprezzo.

{4}
[1] Ascoltate, o figli, l'istruzione di un padre e fate attenzione a sviluppare l'intelligenza, [2] poiché io vi do una buona dottrina; non abbandonate il mio insegnamento.
[3] Anch'io sono stato un figlio per mio padre, tenero e caro agli occhi di mia madre.
[4] Egli mi istruiva e mi diceva: «Il tuo cuore ritenga le mie parole; custodisci i miei precetti e vivrai.
[5] Acquista la sapienza, acquista l'intelligenza; non dimenticare le parole della mia bocca e non allontanartene mai.
[6] Non abbandonarla ed essa ti custodirà, amala e veglierà su di te.
[7] Principio della sapienza: acquista la sapienza; a costo di tutto ciò che possiedi, acquista l'intelligenza.
[8] Stimala ed essa ti esalterà, sarà la tua gloria, se l'abbraccerai.
[9] Una corona graziosa porrà sul tuo capo, un diadema splendido ti elargirà».
[10] Ascolta, figlio mio, e accogli le mie parole e si moltiplicheranno gli anni della tua vita.
[11] Ti indico la via della sapienza, ti guido per i sentieri della rettitudine.
[12] Quando camminerai non saranno intralciati i tuoi passi, e se correrai, non inciamperai.
[13] Attieniti alla disciplina, non lasciarla, custodiscila, perché essa è la tua vita.
[14] Non entrare nella strada degli empi e non procedere per la via dei malvagi.
[15] Evita quella strada, non passarvi, sta' lontano e passa oltre.
[16] Essi non dormono, se non fanno del male, non si lasciano prendere dal sonno; se non fanno cadere qualcuno; [17] mangiano il pane dell'empietà e bevono il vino della violenza.
[18] La strada dei giusti è come la luce dell'alba, che aumenta lo splendore fino al meriggio.
[19] La via degli empi è come l'oscurità: non sanno dove saranno spinti a cadere.
[20] Figlio mio, fa' attenzione alle mie parole, porgi l'orecchio ai miei detti; [21] non perderli di vista, custodiscili dentro il tuo cuore, [22] perché essi sono vita per chi li trova e guarigione per tutto il suo corpo.
[23] Più di ogni cosa degna di cura custodisci il tuo cuore, perché da esso sgorga la vita.
[24] Tieni lontano da te la bocca bugiarda e allontana da te le labbra perverse.
[25] I tuoi occhi guardino sempre in avanti e le tue pupille mirino diritto davanti a te.
[26] Bada alla strada dove metti il piede e tutte le tue vie siano sicure.
[27] Non deviare né a destra né a sinistra, tieni lontano dal male il tuo piede.

{5}
[1] Figlio mio, fa' attenzione alla mia sapienza e porgi l'orecchio alla mia intelligenza, [2] perché tu possa conservare le mie riflessioni e le tue labbra custodiscano la scienza.
[3] Veramente le labbra di una straniera stillano miele, e più viscida dell'olio è la sua bocca; [4] ma alla fine ella è amara come assenzio, pungente come spada a doppio taglio.
[5] I suoi piedi scendono verso la morte, i suoi passi conducono al regno dei morti, [6] perché ella non bada alla via della vita, i suoi sentieri si smarriscono e non se ne rende conto.
[7] Ora, figli, ascoltatemi e non allontanatevi dalle parole della mia bocca.
[8] Tieni lontano da lei il tuo cammino e non avvicinarti alla porta della sua casa, [9] per non mettere in balìa di altri il tuo onore e i tuoi anni alla mercé di un uomo crudele, [10] perché non si sazino dei tuoi beni gli estranei, e le tue fatiche non finiscano in casa di uno sconosciuto [11] e tu non debba gemere alla fine, quando deperiranno il tuo corpo e la tua carne, [12] e tu debba dire: «Perché mai ho odiato l'istruzione e il mio cuore ha disprezzato la correzione?
[13] Non ho ascoltato la voce dei miei maestri, non ho prestato orecchio a chi m'istruiva.
[14] Per poco non mi sono trovato nel colmo dei mali in mezzo alla folla e all'assemblea».
[15] Bevi l'acqua della tua cisterna e quella che zampilla dal tuo pozzo, [16] perché non si effondano al di fuori le tue sorgenti e nelle piazze i tuoi ruscelli, [17] ed essi siano per te solo e non per degli estranei che sono con te.
[18] Sia benedetta la tua sorgente, e tu trova gioia nella donna della tua giovinezza: [19] cerva amabile, gazzella graziosa, i suoi seni ti inebrino sempre, sii sempre invaghito del suo amore!
[20] Perché, figlio mio, perderti per la straniera e stringerti al petto di una sconosciuta?
[21] Poiché sono davanti agli occhi del Signore le vie dell'uomo, egli bada a tutti i suoi sentieri.
[22] L'empio è preda delle sue iniquità, è tenuto stretto dalle funi del suo peccato.
[23] Egli morirà per mancanza d'istruzione, si perderà per la sua grande stoltezza.

{6}
[1] Figlio mio, se hai garantito per il tuo prossimo, se hai dato la tua mano per un estraneo, [2] se ti sei legato con ciò che hai detto e ti sei lasciato prendere dalle parole della tua bocca, [3] figlio mio, fa' così per liberartene: poiché sei caduto nelle mani del tuo prossimo, va', gèttati ai suoi piedi, importuna il tuo prossimo; [4] non concedere sonno ai tuoi occhi né riposo alle tue palpebre, [5] così potrai liberartene come la gazzella dal laccio, come un uccello dalle mani del cacciatore.
[6] Va' dalla formica, o pigro, guarda le sue abitudini e diventa saggio.
[7] Essa non ha né capo né sorvegliante né padrone, [8] eppure d'estate si procura il vitto, al tempo della mietitura accumula il cibo.
[9] Fino a quando, pigro, te ne starai a dormire?
Quando ti scuoterai dal sonno?
[10] Un po' dormi, un po' sonnecchi, un po' incroci le braccia per riposare, [11] e intanto arriva a te la povertà, come un vagabondo, e l'indigenza, come se tu fossi un accattone.
[12] Il perverso, uomo iniquo, cammina pronunciando parole tortuose, [13] ammicca con gli occhi, stropiccia i piedi e fa cenni con le dita.
[14] Nel suo cuore il malvagio trama cose perverse, in ogni tempo suscita liti.
[15] Per questo improvvisa verrà la sua rovina, ed egli, in un attimo, crollerà senza rimedio.
[16] Sei cose odia il Signore, anzi sette gli sono in orrore: [17] occhi alteri, lingua bugiarda, mani che versano sangue innocente, [18] cuore che trama iniqui progetti, piedi che corrono rapidi verso il male, [19] falso testimone che diffonde menzogne e chi provoca litigi tra fratelli.
[20] Figlio mio, osserva il comando di tuo padre e non disprezzare l'insegnamento di tua madre.
[21] Fissali sempre nel tuo cuore, appendili al collo.
[22] Quando cammini ti guideranno, quando riposi veglieranno su di te, quando ti desti ti parleranno, [23] perché il comando è una lampada e l'insegnamento una luce e un sentiero di vita l'istruzione che ti ammonisce: [24] ti proteggeranno dalla donna altrui, dalle parole seducenti della donna sconosciuta.
[25] Non desiderare in cuor tuo la sua bellezza, non lasciarti adescare dai suoi sguardi, [26] poiché, se la prostituta cerca il pane, la donna sposata ambisce una vita preziosa.
[27] Si può portare il fuoco sul petto senza bruciarsi i vestiti, [28] o camminare sulle braci senza scottarsi i piedi?
[29] Così chi si accosta alla donna altrui: chi la tocca non resterà impunito.
[30] Non si disapprova un ladro, se ruba per soddisfare l'appetito quando ha fame; [31] eppure, se è preso, dovrà restituire sette volte e consegnare tutti i beni della sua casa.
[32] Chi commette adulterio è un insensato, agendo in tal modo rovina se stesso.
[33] Incontrerà percosse e disonore, la sua vergogna non sarà cancellata, [34] poiché la gelosia accende l'ira del marito, che non avrà pietà nel giorno della vendetta.
[35] Egli non accetterà compenso alcuno, rifiuterà ogni dono, anche se grande.

{7}
[1] Figlio mio, custodisci le mie parole e fa' tesoro dei miei precetti.
[2] Osserva i miei precetti e vivrai, il mio insegnamento sia come la pupilla dei tuoi occhi.
[3] Légali alle tue dita, scrivili sulla tavola del tuo cuore.
[4] Di' alla sapienza: «Tu sei mia sorella», e chiama amica l'intelligenza, [5] perché ti protegga dalla donna straniera, dalla sconosciuta che ha parole seducenti.
[6] Mentre dalla finestra della mia casa stavo osservando dietro le inferriate, [7] ecco, io vidi dei giovani inesperti, e tra loro scorsi un adolescente dissennato.
[8] Passava per la piazza, rasente all'angolo, e s'incamminava verso la casa di lei, [9] all'imbrunire, al declinare del giorno, all'apparire della notte e del buio.
[10] Ed ecco, gli si fa incontro una donna in vesti di prostituta, che intende sedurlo.
[11] Ella è irrequieta e insolente, non sa tenere i piedi in casa sua.
[12] Ora è per la strada, ora per le piazze, ad ogni angolo sta in agguato.
[13] Lo afferra, lo bacia e con sfacciataggine gli dice: [14] «Dovevo offrire sacrifici di comunione: oggi ho sciolto i miei voti; [15] per questo sono uscita incontro a te desiderosa di vederti, e ti ho trovato.
[16] Ho messo coperte soffici sul mio letto, lenzuola ricamate di lino d'Egitto; [17] ho profumato il mio giaciglio di mirra, di àloe e di cinnamòmo.
[18] Vieni, inebriamoci d'amore fino al mattino, godiamoci insieme amorosi piaceri, [19] poiché mio marito non è in casa, è partito per un lungo viaggio, [20] ha portato con sé il sacchetto del denaro, tornerà a casa il giorno del plenilunio».
[21] Lo lusinga con tante moine, lo seduce con labbra allettanti; [22] egli incauto la segue, come un bue condotto al macello, come cervo adescato con un laccio, [23] finché una freccia non gli trafigge il fegato, come un uccello che si precipita nella rete e non sa che la sua vita è in pericolo.
[24] Ora, figli, ascoltatemi e fate attenzione alle parole della mia bocca.
[25] Il tuo cuore non si volga verso le sue vie, non vagare per i suoi sentieri, [26] perché molti ne ha fatti cadere trafitti ed erano vigorose tutte le sue vittime.
[27] Strada del regno dei morti è la sua casa, che scende nelle dimore della morte.

{8}
[1] La sapienza forse non chiama e l'intelligenza non fa udire la sua voce?
[2] In cima alle alture, lungo la via, nei crocicchi delle strade si apposta, [3] presso le porte, all'ingresso della città, sulle soglie degli usci essa grida: [4] «A voi, uomini, io mi rivolgo, ai figli dell'uomo è diretta la mia voce.
[5] Imparate, inesperti, la prudenza e voi, stolti, fatevi assennati.
[6] Ascoltate, perché dirò cose rilevanti, dalle mie labbra usciranno sentenze giuste, [7] perché la mia bocca proclama la verità e l'empietà è orrore per le mie labbra.
[8] Tutte le parole della mia bocca sono giuste, niente in esse è tortuoso o perverso; [9] sono tutte chiare per chi le comprende e rette per chi possiede la scienza.
[10] Accettate la mia istruzione e non l'argento, la scienza anziché l'oro fino, [11] perché la sapienza vale più delle perle e quanto si può desiderare non l'eguaglia.
[12] Io, la sapienza, abito con la prudenza e possiedo scienza e riflessione.
[13] Temere il Signore è odiare il male: io detesto la superbia e l'arroganza, la cattiva condotta e la bocca perversa.
[14] A me appartengono consiglio e successo, mia è l'intelligenza, mia è la potenza.
[15] Per mezzo mio regnano i re e i prìncipi promulgano giusti decreti; [16] per mezzo mio i capi comandano e i grandi governano con giustizia.
[17] Io amo coloro che mi amano, e quelli che mi cercano mi trovano.
[18] Ricchezza e onore sono con me, sicuro benessere e giustizia.
[19] Il mio frutto è migliore dell'oro più fino, il mio prodotto è migliore dell'argento pregiato.
[20] Sulla via della giustizia io cammino e per i sentieri dell'equità, [21] per dotare di beni quanti mi amano e riempire i loro tesori.
[22] Il Signore mi ha creato come inizio della sua attività, prima di ogni sua opera, all'origine.
[23] Dall'eternità sono stata formata, fin dal principio, dagli inizi della terra.
[24] Quando non esistevano gli abissi, io fui generata, quando ancora non vi erano le sorgenti cariche d'acqua; [25] prima che fossero fissate le basi dei monti, prima delle colline, io fui generata, [26] quando ancora non aveva fatto la terra e i campi né le prime zolle del mondo.
[27] Quando egli fissava i cieli, io ero là; quando tracciava un cerchio sull'abisso, [28] quando condensava le nubi in alto, quando fissava le sorgenti dell'abisso, [29] quando stabiliva al mare i suoi limiti, così che le acque non ne oltrepassassero i confini, quando disponeva le fondamenta della terra, [30] io ero con lui come artefice ed ero la sua delizia ogni giorno: giocavo davanti a lui in ogni istante, [31] giocavo sul globo terrestre, ponendo le mie delizie tra i figli dell'uomo.
[32] Ora, figli, ascoltatemi: beati quelli che seguono le mie vie!
[33] Ascoltate l'esortazione e siate saggi, non trascuratela!
[34] Beato l'uomo che mi ascolta, vegliando ogni giorno alle mie porte, per custodire gli stipiti della mia soglia.
[35] Infatti, chi trova me trova la vita e ottiene il favore del Signore; [36] ma chi pecca contro di me fa male a se stesso; quanti mi odiano amano la morte».

{9}
[1] La sapienza si è costruita la sua casa, ha intagliato le sue sette colonne.
[2] Ha ucciso il suo bestiame, ha preparato il suo vino e ha imbandito la sua tavola.
[3] Ha mandato le sue ancelle a proclamare sui punti più alti della città: [4] «Chi è inesperto venga qui!».
A chi è privo di senno ella dice: [5] «Venite, mangiate il mio pane, bevete il vino che io ho preparato.
[6] Abbandonate l'inesperienza e vivrete, andate diritti per la via dell'intelligenza».
[7] Chi corregge lo spavaldo ne riceve disprezzo e chi riprende il malvagio ne riceve oltraggio.
[8] Non rimproverare lo spavaldo per non farti odiare; rimprovera il saggio ed egli ti sarà grato.
[9] Da' consigli al saggio e diventerà ancora più saggio; istruisci il giusto ed egli aumenterà il sapere.
[10] Principio della sapienza è il timore del Signore, e conoscere il Santo è intelligenza.
[11] Per mezzo mio si moltiplicheranno i tuoi giorni, ti saranno aumentati gli anni di vita.
[12] Se sei sapiente, lo sei a tuo vantaggio, se sei spavaldo, tu solo ne porterai la pena.
[13] Donna follia è irrequieta, sciocca e ignorante.
[14] Sta seduta alla porta di casa, su un trono, in un luogo alto della città, [15] per invitare i passanti che vanno diritti per la loro strada: [16] «Chi è inesperto venga qui!».
E a chi è privo di senno ella dice: [17] «Le acque furtive sono dolci, il pane preso di nascosto è gustoso».
[18] Egli non si accorge che là ci sono le ombre e i suoi invitati scendono nel profondo del regno dei morti.

{10}
[1] Proverbi di Salomone.
Il figlio saggio allieta il padre, il figlio stolto contrista sua madre.
[2] I tesori male acquistati non giovano, ma la giustizia libera dalla morte.
[3] Il Signore non lascia che il giusto soffra la fame, ma respinge la cupidigia dei perfidi.
[4] La mano pigra rende poveri, la mano operosa arricchisce.
[5] Chi raccoglie d'estate è previdente e chi dorme al tempo della mietitura è uno svergognato.
[6] Le benedizioni del Signore sul capo del giusto, la bocca degli empi nasconde violenza.
[7] La memoria del giusto è in benedizione, il nome degli empi marcisce.
[8] Chi è saggio di cuore accetta i precetti, chi è stolto di labbra va in rovina.
[9] Chi cammina nell'integrità va sicuro, chi tiene vie tortuose sarà smascherato.
[10] Chi chiude un occhio causa dolore, chi riprende a viso aperto procura pace.
[11] Fonte di vita è la bocca del giusto, la bocca degli empi nasconde violenza.
[12] L'odio suscita litigi, l'amore ricopre ogni colpa.
[13] Sulle labbra dell'intelligente si trova la sapienza, ma il bastone è per la schiena dello stolto.
[14] I saggi fanno tesoro della scienza, ma la bocca dello stolto è una rovina imminente.
[15] I beni del ricco sono la sua roccaforte, la rovina dei poveri è la loro miseria.
[16] Il salario del giusto serve per la vita, il guadagno dell'empio è per i vizi.
[17] Cammina verso la vita chi accetta la correzione, chi trascura il rimprovero si smarrisce.
[18] Dissimulano l'odio le labbra bugiarde, chi diffonde calunnie è uno stolto.
[19] Nel molto parlare non manca la colpa, chi frena le labbra è saggio.
[20] Argento pregiato è la lingua del giusto, il cuore degli empi vale ben poco.
[21] Le labbra del giusto nutrono molti, gli stolti invece muoiono per la loro stoltezza.
[22] La benedizione del Signore arricchisce, non vi aggiunge nulla la fatica.
[23] Per lo stolto compiere il male è un divertimento, così coltivare la sapienza per l'uomo prudente.
[24] Al malvagio sopraggiunge il male che teme, il desiderio dei giusti invece è soddisfatto.
[25] Passa la bufera e l'empio non c'è più, il giusto invece resta saldo per sempre.
[26] Come l'aceto ai denti e il fumo agli occhi, così è il pigro per chi gli affida una missione.
[27] Il timore del Signore prolunga i giorni, ma gli anni dei malvagi sono accorciati.
[28] L'attesa dei giusti è gioia, ma la speranza degli empi svanirà.
[29] La via del Signore è una fortezza per l'uomo integro, ma è una rovina per i malfattori.
[30] Il giusto non vacillerà mai, ma gli empi non dureranno sulla terra.
[31] La bocca del giusto espande sapienza, la lingua perversa sarà tagliata.
[32] Le labbra del giusto conoscono benevolenza, la bocca degli empi cose perverse.

{11}
[1] Il Signore aborrisce la bilancia falsa, ma del peso esatto egli si compiace.
[2] Dove c'è insolenza c'è anche disonore, ma la sapienza sta con gli umili.
[3] L'integrità guida gli uomini retti, la malvagità è la rovina dei perfidi.
[4] Non giova la ricchezza nel giorno della collera, ma la giustizia libera dalla morte.
[5] La giustizia dell'uomo onesto gli spiana la via, per la sua cattiveria cade il cattivo.
[6] La giustizia salva gli onesti, nella cupidigia restano presi i perfidi.
[7] Con la morte del malvagio svanisce ogni sua speranza, l'attesa dei ricchi scompare.
[8] Il giusto è liberato dall'angoscia, al suo posto subentra il malvagio.
[9] Con la sua bocca il bugiardo rovina l'amico, i giusti con la loro scienza si salvano.
[10] Della prosperità dei giusti la città si rallegra, per la rovina dei malvagi si fa festa.
[11] La benedizione degli uomini retti fa prosperare una città, le parole dei malvagi la distruggono.
[12] Disprezza il suo prossimo chi è privo di senno, ma l'uomo prudente tace.
[13] Chi va in giro sparlando svela il segreto, ma l'uomo fidato tiene nascosto ciò che sa.
[14] Dove manca una guida il popolo va in rovina; la salvezza dipende dal numero dei consiglieri.
[15] Chi garantisce per un estraneo si troverà male, chi rifiuta garanzie vive tranquillo.
[16] La donna avvenente ottiene onore, gli uomini laboriosi ottengono ricchezze.
[17] Benefica se stesso chi è buono, il crudele invece tormenta la sua carne.
[18] L'empio realizza opere fallaci, per chi semina giustizia il salario è assicurato.
[19] Chi pratica la giustizia si procura la vita, chi persegue il male va verso la morte.
[20] Un cuore perverso il Signore lo detesta: egli si compiace di chi ha una condotta integra.
[21] Certamente non resterà impunito il malvagio, ma la discendenza dei giusti sarà salva.
[22] Un anello d'oro al naso di un maiale, tale è la donna bella ma senza cervello.
[23] La brama dei giusti è solo il bene, la speranza degli empi è la collera.
[24] C'è chi largheggia e la sua ricchezza aumenta, c'è chi risparmia oltre misura e finisce nella miseria.
[25] La persona benefica prospererà e chi disseta sarà dissetato.
[26] Chi accaparra il grano è maledetto dal popolo, la benedizione sta sul capo di chi lo vende.
[27] Chi è sollecito del bene incontra favore e chi cerca il male, male gli accadrà.
[28] Chi confida nella propria ricchezza cadrà, i giusti invece rinverdiranno come foglie.
[29] Chi crea disordine in casa erediterà vento e lo stolto sarà schiavo dell'uomo di senno.
[30] Il frutto del giusto è un albero di vita, il saggio conquista i cuori.
[31] Ecco, il giusto è ripagato sulla terra: tanto più l'empio e il peccatore.

{12}
[1] Chi ama la correzione ama la scienza, chi odia il rimprovero è uno stupido.
[2] Chi è buono ottiene il favore del Signore, il quale condanna il malintenzionato.
[3] Non si consolida l'uomo con la malvagità, ma la radice dei giusti non sarà smossa.
[4] Una donna forte è la corona del marito, ma quella svergognata è come carie nelle sue ossa.
[5] I pensieri dei giusti sono equità, i propositi degli empi sono frode.
[6] Le parole degli empi sono insidie mortali, ma la bocca degli uomini retti li salverà.
[7] Gli empi, una volta abbattuti, più non sono, ma la casa dei giusti resta salda.
[8] Un uomo è lodato in proporzione alla sua intelligenza, ma chi ha il cuore perverso è disprezzato.
[9] Un uomo di poco conto che ha un servitore vale più di uno che si vanta, a cui manca il pane.
[10] Il giusto si prende cura del suo bestiame, ma i sentimenti degli empi sono spietati.
[11] Chi coltiva la sua terra si sazia di pane, chi insegue chimere è proprio uno stolto.
[12] Le brame dell'empio sono una rete di mali, la radice dei giusti dà molto frutto.
[13] Nel peccato delle sue labbra si impiglia il malvagio, ma il giusto sfugge a tale angoscia.
[14] Con il frutto della bocca ci si sazia di beni; ciascuno sarà ripagato secondo le sue opere.
[15] La via del malvagio è retta ai propri occhi, il saggio, invece, ascolta il consiglio.
[16] Lo stolto manifesta subito la sua collera, ma chi è avveduto dissimula l'offesa.
[17] Chi dice la verità proclama la giustizia, chi testimonia il falso favorisce l'inganno.
[18] C'è chi chiacchierando è come una spada tagliente, ma la lingua dei saggi risana.
[19] Il labbro veritiero resta saldo per sempre, quello bugiardo per un istante solo.
[20] L'inganno è nel cuore di chi trama il male, la gioia invece è di chi promuove la pace.
[21] Al giusto non può accadere alcun male, i malvagi invece sono pieni di guai.
[22] Le labbra bugiarde sono un obbrobrio per il Signore: egli si compiace di chiunque fa la verità.
[23] Chi è avveduto nasconde quello che sa, il cuore degli stolti proclama stoltezze.
[24] La mano operosa ottiene il comando, quella pigra invece è destinata a servire.
[25] L'afflizione deprime il cuore dell'uomo, una parola buona lo allieta.
[26] Il giusto è guida sicura per il suo prossimo, ma la via dei malvagi li porta fuori strada.
[27] Il pigro non troverà selvaggina, ma la persona industriosa possiede una fortuna.
[28] Sui sentieri della giustizia si trova la vita, la sua strada non va mai alla morte.

{13}
[1] Il figlio saggio ama la correzione del padre, lo spavaldo non ascolta il rimprovero.
[2] Con il frutto della bocca ci si nutre di beni, ma l'appetito dei perfidi si ciba di violenza.
[3] Chi sorveglia la bocca preserva la sua vita, chi spalanca le sue labbra va incontro alla rovina.
[4] Il pigro brama, ma non c'è nulla per il suo appetito, mentre l'appetito dei laboriosi sarà soddisfatto.
[5] Il giusto odia la parola falsa, l'empio disonora e diffama.
[6] La giustizia custodisce chi ha una condotta integra, la malvagità manda in rovina il peccatore.
[7] C'è chi fa il ricco e non ha nulla, c'è chi fa il povero e possiede molti beni.
[8] Riscatto della vita d'un uomo è la sua ricchezza, ma il povero non avverte la minaccia.
[9] La luce dei giusti porta gioia, la lampada dei malvagi si spegne.
[10] L'insolenza provoca litigi, ma la sapienza sta con chi accetta consigli.
[11] La ricchezza venuta dal nulla diminuisce, chi la accumula a poco a poco, la fa aumentare.
[12] Un'attesa troppo prolungata fa male al cuore, un desiderio soddisfatto è albero di vita.
[13] Chi disprezza la parola si rende debitore, chi rispetta un ordine viene ricompensato.
[14] L'insegnamento del saggio è fonte di vita per sfuggire ai lacci della morte.
[15] Il senno procura favore, ma il contegno dei perfidi porta alla rovina.
[16] La persona avveduta prima di agire riflette, lo stolto mette in mostra la sua stupidità.
[17] Un cattivo messaggero causa sciagure, un inviato fedele porta salute.
[18] Povertà e ignominia a chi rifiuta la correzione, chi tiene conto del rimprovero sarà onorato.
[19] Desiderio appagato è dolcezza per l'anima; fa orrore agli stolti evitare il male.
[20] Va' con i saggi e saggio diventerai, chi pratica gli stolti ne subirà danno.
[21] La sventura insegue i peccatori, il bene è la ricompensa dei giusti.
[22] L'uomo buono lascia eredi i figli dei figli, è riservata al giusto la ricchezza del peccatore.
[23] Vi è cibo in abbondanza nei campi dei poveri, ma può essere sottratto per mancanza di giustizia.
[24] Chi risparmia il bastone odia suo figlio, chi lo ama è pronto a correggerlo.
[25] Il giusto mangia fino a saziarsi, ma il ventre dei malvagi resta vuoto.

{14}
[1] La donna saggia costruisce la sua casa, quella stolta la demolisce con le proprie mani.
[2] Cammina nella propria giustizia chi teme il Signore, ma chi è traviato nelle proprie vie lo disprezza.
[3] Nella bocca dello stolto c'è il germoglio della superbia, ma le labbra dei saggi sono la loro salvaguardia.
[4] Se non ci sono buoi la greppia è vuota, l'abbondanza del raccolto sta nel vigore del toro.
[5] Il testimone sincero non mentisce, chi proferisce menzogne è testimone falso.
[6] Lo spavaldo ricerca la sapienza ma invano, la scienza è cosa facile per l'intelligente.
[7] Stai lontano dall'uomo stolto: in lui non troverai labbra sapienti.
[8] Il sapiente avveduto conosce la sua strada, ma la stoltezza degli sciocchi è inganno.
[9] Tra gli stolti risiede la colpa, tra i giusti dimora la benevolenza.
[10] Il cuore conosce la propria amarezza e alla sua gioia non partecipa l'estraneo.
[11] La casa degli empi sarà abbattuta, ma la tenda dei giusti prospererà.
[12] C'è una via che sembra diritta per l'uomo, ma alla fine conduce su sentieri di morte.
[13] Anche nel riso il cuore prova dolore e la gioia può finire in pena.
[14] Il perverso si sazia della sua condotta, l'uomo buono delle sue opere.
[15] L'ingenuo crede a ogni parola, ma chi è avveduto controlla i propri passi.
[16] Il saggio teme e sta lontano dal male, lo stolto invece è impulsivo e si sente sicuro.
[17] Chi è pronto all'ira commette sciocchezze, il malintenzionato si rende odioso.
[18] Gli inesperti ereditano la stoltezza, gli accorti si coronano di scienza.
[19] I cattivi si inchinano davanti ai buoni, i malvagi davanti alle porte del giusto.
[20] Il povero è odioso anche a chi gli è pari, ma numerosi sono gli amici del ricco.
[21] Chi disprezza il prossimo pecca, beato chi ha pietà degli umili.
[22] Non errano forse quelli che compiono il male?
Amore e fedeltà per quanti compiono il bene.
[23] In ogni fatica c'è un vantaggio, ma le chiacchiere portano solo miseria.
[24] Corona dei saggi è la loro ricchezza, la follia degli stolti produce solo follia.
[25] È salvezza per molti il testimone veritiero, ma chi proferisce menzogne è un impostore.
[26] Nel timore del Signore sta la fiducia del forte; anche per i suoi figli egli sarà un rifugio.
[27] Il timore del Signore è fonte di vita per sfuggire ai lacci della morte.
[28] Un popolo numeroso è la gloria del re, ma la scarsità di gente è la rovina del principe.
[29] Chi è paziente ha grande prudenza, chi è iracondo mostra stoltezza.
[30] Un cuore tranquillo è la vita del corpo, l'invidia è la carie delle ossa.
[31] Chi opprime il povero offende il suo creatore, chi ha pietà del misero lo onora.
[32] Dalla propria cattiveria è travolto il malvagio, anche nella morte il giusto trova rifugio.
[33] In un cuore intelligente risiede la sapienza, ma in mezzo agli stolti verrà riconosciuta?
[34] La giustizia esalta una nazione, ma il peccato è la vergogna dei popoli.
[35] Il favore del re è per il ministro intelligente, la sua ira è per l'indegno.

{15}
[1] Una risposta gentile calma la collera, una parola pungente eccita l'ira.
[2] Le parole dei saggi fanno gustare la scienza, mentre la bocca degli stolti esprime sciocchezze.
[3] Gli occhi del Signore arrivano dappertutto, scrutano i malvagi e i buoni.
[4] Una parola buona è un albero di vita, quella malevola è una ferita al cuore.
[5] Lo stolto disprezza la correzione di suo padre, chi tiene conto del rimprovero diventa prudente.
[6] Nella casa del giusto c'è abbondanza di beni, sul guadagno dell'empio incombe il dissesto.
[7] Le labbra dei saggi diffondono la scienza, non così il cuore degli stolti.
[8] Il sacrificio dei malvagi è un orrore per il Signore, la preghiera dei buoni gli è gradita.
[9] Il Signore ha in orrore la condotta dei perversi, egli ama chi pratica la giustizia.
[10] Correzione severa per chi abbandona il retto sentiero; chi rifiuta i rimproveri morirà!
[11] Abisso e regno dei morti sono palesi davanti al Signore, quanto più i cuori degli uomini!
[12] Lo spavaldo non vuole essere corretto, egli non va in compagnia dei saggi.
[13] Un cuore lieto dà serenità al volto, ma quando il cuore è triste, lo spirito è depresso.
[14] Un cuore intelligente desidera imparare, la bocca dello stolto si pasce della sua ignoranza.
[15] Tutti i giorni sono brutti per il povero, per un cuore felice è sempre festa.
[16] È meglio aver poco con il timore di Dio che un grande tesoro con l'inquietudine.
[17] È meglio un piatto di verdura con l'amore che un bue grasso con l'odio.
[18] Chi è collerico suscita contese, chi è paziente calma le liti.
[19] La strada del pigro è come una siepe di spine, il sentiero dei retti è scorrevole.
[20] Il figlio saggio allieta il padre, il figlio stolto disprezza sua madre.
[21] La stoltezza è una gioia per chi è privo di senno; chi è prudente cammina diritto.
[22] Falliscono le decisioni prese senza consultazione, riescono quelle suggerite da molti consiglieri.
[23] È una gioia saper dare una risposta; una parola detta al momento giusto è gradita!
[24] Per l'uomo assennato la strada della vita è verso l'alto, per salvarlo dal regno dei morti che è in basso.
[25] Il Signore abbatte la casa dei superbi, ma consolida il confine della vedova.
[26] Il Signore aborrisce i pensieri malvagi, ma le parole benevole gli sono gradite.
[27] Sconvolge la sua casa chi è avido di guadagni disonesti, ma chi detesta i regali vivrà.
[28] La mente del giusto riflette prima di rispondere, ma la bocca dei malvagi esprime cattiveria.
[29] Il Signore è lontano dai malvagi, ma ascolta la preghiera dei giusti.
[30] Uno sguardo luminoso dà gioia al cuore, una notizia lieta rinvigorisce le ossa.
[31] Chi ascolta un rimprovero salutare potrà stare in mezzo ai saggi.
[32] Chi rifiuta la correzione disprezza se stesso, ma chi ascolta il rimprovero acquista senno.
[33] Il timore di Dio è scuola di sapienza, prima della gloria c'è l'umiltà.

{16}
[1] All'uomo appartengono i progetti del cuore, ma dal Signore viene la risposta della lingua.
[2] Agli occhi dell'uomo tutte le sue opere sembrano pure, ma chi scruta gli spiriti è il Signore.
[3] Affida al Signore le tue opere e i tuoi progetti avranno efficacia.
[4] Il Signore ha fatto ogni cosa per il suo fine e anche il malvagio per il giorno della sventura.
[5] Il Signore ha in orrore ogni cuore superbo, certamente non resterà impunito.
[6] Con la bontà e la fedeltà si espia la colpa, ma con il timore del Signore si evita il male.
[7] Se il Signore si compiace della condotta di un uomo, lo riconcilia anche con i suoi nemici.
[8] È meglio avere poco con onestà che molte rendite senza giustizia.
[9] Il cuore dell'uomo elabora progetti, ma è il Signore che rende saldi i suoi passi.
[10] L'oracolo è sulle labbra del re, in giudizio la sua bocca non sbaglia.
[11] La stadera e le bilance giuste appartengono al Signore, sono opera sua tutti i pesi del sacchetto.
[12] È un orrore per i re commettere un'azione iniqua, poiché il trono sta saldo con la giustizia.
[13] Il re si compiace di chi dice la verità, egli ama chi parla con rettitudine.
[14] L'ira del re è messaggera di morte, ma il saggio la placherà.
[15] Se il volto del re è luminoso, c'è la vita: il suo favore è come pioggia di primavera.
[16] Possedere la sapienza è molto meglio dell'oro, acquisire l'intelligenza è preferibile all'argento.
[17] La strada degli uomini retti è evitare il male; conserva la vita chi controlla la sua condotta.
[18] Prima della rovina viene l'orgoglio e prima della caduta c'è l'arroganza.
[19] È meglio essere umili con i poveri che spartire la preda con i superbi.
[20] Chi è prudente nel parlare troverà il bene, ma chi confida nel Signore è beato.
[21] Chi è saggio di cuore è ritenuto intelligente; il linguaggio dolce aumenta la dottrina.
[22] Fonte di vita è il senno per chi lo possiede, ma castigo degli stolti è la stoltezza.
[23] Il cuore del saggio rende assennata la sua bocca e sulle sue labbra fa crescere la dottrina.
[24] Favo di miele sono le parole gentili, dolce per il palato e medicina per le ossa.
[25] C'è una via che sembra diritta per l'uomo, ma alla fine conduce su sentieri di morte.
[26] La brama fa lavorare chi lavora, è la sua bocca che lo sprona.
[27] L'uomo iniquo ordisce la sciagura, sulle sue labbra c'è come un fuoco ardente.
[28] L'uomo perverso provoca litigi, chi calunnia divide gli amici.
[29] L'uomo violento inganna il prossimo e lo spinge per una via non buona.
[30] Chi socchiude gli occhi medita inganni, chi stringe le labbra ha già commesso il male.
[31] Diadema splendido è la canizie, ed essa si trova sulla via della giustizia.
[32] È meglio la pazienza che la forza di un eroe, chi domina se stesso vale più di chi conquista una città.
[33] Nel cavo della veste si getta la sorte, ma la decisione dipende tutta dal Signore.

{17}
[1] Meglio un tozzo di pane secco con tranquillità che una casa piena di banchetti con discordia.
[2] Lo schiavo intelligente prevarrà su un figlio disonorato e avrà parte con i fratelli all'eredità.
[3] Il crogiuolo è per l'argento e il forno per l'oro, ma chi prova i cuori è il Signore.
[4] Il malfattore presta attenzione a un labbro maldicente, il bugiardo ascolta una lingua nociva.
[5] Chi deride il povero offende il suo creatore, chi gioisce per colui che va in rovina non resterà impunito.
[6] Corona dei vecchi sono i figli dei figli, onore dei figli i loro padri.
[7] Non s'addice all'insensato un linguaggio elevato, ancor meno al principe un linguaggio falso.
[8] Il regalo di corruzione è come un talismano per chi lo possiede: dovunque egli si volga ottiene successo.
[9] Chi copre la colpa cerca l'amicizia, ma chi la divulga divide gli amici.
[10] Fa più effetto un rimprovero all'assennato che cento percosse allo stolto.
[11] Il malvagio non cerca altro che la ribellione, ma gli sarà mandato contro un messaggero senza pietà.
[12] Meglio incontrare un'orsa privata dei figli che uno stolto in preda alla follia.
[13] A chi rende male per bene non si allontanerà la sventura dalla sua casa.
[14] Iniziare un litigio è come aprire una diga; prima che la lite si esasperi, troncala.
[15] Assolvere il reo e condannare il giusto: ecco due cose che il Signore ha in orrore.
[16] A che serve il denaro in mano allo stolto?
Per comprare la sapienza, se non ha senno?
[17] Un amico vuol bene sempre, è nato per essere un fratello nella sventura.
[18] È privo di senno l'uomo che dà la sua mano e si fa garante per il suo prossimo.
[19] Chi ama la rissa ama il delitto, chi ingrandisce la sua porta cerca la rovina.
[20] Chi ha un cuore perverso non troverà mai felicità e chi ha la lingua tortuosa cadrà in rovina.
[21] Chi genera uno stolto ne avrà afflizione; non gioirà il padre di uno sciocco.
[22] Un cuore lieto fa bene al corpo, uno spirito depresso inaridisce le ossa.
[23] L'iniquo accetta regali sotto banco per deviare il corso della giustizia.
[24] L'uomo prudente ha la sapienza davanti a sé, ma gli occhi dello stolto vagano in capo al mondo.
[25] Un figlio stolto è un tormento per il padre e un'amarezza per colei che lo ha partorito.
[26] Certo non è bene punire chi ha ragione, colpire gente perbene è contro la giustizia.
[27] Chi è parco di parole possiede la scienza e chi è di spirito calmo è un uomo prudente.
[28] Anche lo stolto, se tace, passa per saggio, e per intelligente se tiene chiuse le labbra.

{18}
[1] Chi si tiene appartato cerca il suo piacere e con ogni stratagemma attacca brighe.
[2] Lo stolto non ama la prudenza, ma vuole solo far mostra dei suoi sentimenti.
[3] Con la malvagità viene il disprezzo, con il disonore anche l'ignominia.
[4] Le parole della bocca dell'uomo sono acqua profonda, la fonte della sapienza è un torrente che straripa.
[5] Non è bene usare riguardi al malvagio per far torto al giusto in un giudizio.
[6] Le labbra dello stolto suscitano liti e la sua bocca gli provoca percosse.
[7] La bocca dello stolto è la sua rovina e le sue labbra sono una trappola per la sua vita.
[8] Le parole del calunniatore sono come ghiotti bocconi che scendono fin nel più intimo.
[9] Chi è già indolente nel suo lavoro è fratello del dissipatore.
[10] Torre fortificata è il nome del Signore: il giusto vi si rifugia ed è al sicuro.
[11] I beni del ricco sono la sua roccaforte, sono come un'alta muraglia nella sua immaginazione.
[12] Prima della caduta il cuore dell'uomo si esalta, prima della gloria c'è l'umiltà.
[13] Chi risponde prima di avere ascoltato, mostra stoltezza e ne avrà vergogna.
[14] Lo spirito dell'uomo lo sostiene nella malattia, ma uno spirito depresso chi lo solleverà?
[15] Il cuore intelligente acquista la scienza, l'orecchio dei saggi ricerca il sapere.
[16] Il dono che l'uomo fa gli spiana la via e lo introduce alla presenza dei grandi.
[17] Il primo a parlare in una lite sembra aver ragione, ma viene il suo avversario e lo confuta.
[18] La sorte fa cessare le contese e decide fra i potenti.
[19] Un fratello offeso è più inespugnabile d'una roccaforte, le liti sono come le sbarre di un castello.
[20] Con il frutto della bocca ci si sazia il ventre, ognuno si sazia con il prodotto delle sue labbra.
[21] Morte e vita sono in potere della lingua e chi ne fa buon uso ne mangerà i frutti.
[22] Chi trova una moglie trova una fortuna e ottiene il favore del Signore.
[23] Il povero parla con suppliche, il ricco risponde con durezza.
[24] Ci sono compagni che si rovinano a vicenda, ma anche amici più affezionati di un fratello.

{19}
[1] Meglio un povero dalla condotta integra di uno dalle labbra perverse e che è stolto.
[2] Il desiderio ansioso senza riflessione non è cosa buona, e chi va a passi frettolosi sbaglia strada.
[3] La stoltezza dell'uomo rovina la sua via, ma poi egli si adira contro il Signore.
[4] Le ricchezze moltiplicano gli amici, ma il povero è abbandonato dall'amico che ha.
[5] Il falso testimone non resterà impunito, chi diffonde menzogne non avrà scampo.
[6] Molti sono gli adulatori dell'uomo generoso, e tutti sono amici di chi fa doni.
[7] Il povero è disprezzato dai suoi stessi fratelli, tanto più si allontanano da lui i suoi amici.
Egli va in cerca di parole, ma non ci sono.
[8] Chi acquista senno ama se stesso e chi conserva la prudenza trova fortuna.
[9] Il falso testimone non resterà impunito, chi diffonde menzogne perirà.
[10] Allo stolto non conviene una vita agiata, ancor meno a un servo comandare ai prìncipi.
[11] È segno d'intelligenza per l'uomo trattenere la collera, ed è sua gloria passare sopra alle offese.
[12] L'ira del re è come ruggito di leone, come rugiada sull'erba è la sua benevolenza.
[13] Un figlio stolto è una disgrazia per il padre e i litigi della moglie sono come stillicidio incessante.
[14] La casa e il patrimonio si ereditano dal padre, ma una moglie assennata è dono del Signore.
[15] La pigrizia fa cadere in torpore, e chi è indolente patirà la fame.
[16] Chi custodisce il precetto custodisce se stesso, chi trascura la propria condotta morirà.
[17] Chi ha pietà del povero fa un prestito al Signore, che gli darà la sua ricompensa.
[18] Correggi tuo figlio, perché c'è speranza, ma non lasciarti andare fino a farlo morire.
[19] L'iracondo deve essere punito; se lo risparmi, lo diventerà ancora di più.
[20] Ascolta il consiglio e accetta la correzione, per essere saggio fino al termine della tua vita.
[21] Molti sono i progetti nel cuore dell'uomo, ma solo i disegni del Signore si compiono.
[22] Il pregio dell'uomo è la sua bontà; meglio un povero che un bugiardo.
[23] Il timore di Dio conduce alla vita e chi ne è pieno dorme tranquillo senza essere raggiunto dalla sventura.
[24] Il pigro immerge la mano nel piatto, ma non è capace di riportarla alla bocca.
[25] Percuoti lo spavaldo e l'inesperto diventerà accorto, rimprovera il prudente e imparerà la lezione.
[26] Rovina il padre e fa fuggire la madre un figlio disonorato e infame.
[27] Figlio mio, cessa di accogliere l'istruzione se vuoi allontanarti dalle parole della sapienza.
[28] Il testimone iniquo si beffa della giustizia e la bocca dei malvagi ingoia l'iniquità.
[29] Per gli spavaldi sono pronte le punizioni e le percosse per la schiena degli stolti.

{20}
[1] Il vino è beffardo, il liquore è tumultuoso; chiunque si perde dietro ad esso non è saggio.
[2] La collera del re è come ruggito di leone; chiunque lo irrita rischia la vita.
[3] È una gloria evitare le contese, attaccar briga è proprio degli stolti.
[4] Il pigro non ara d'autunno: alla mietitura cerca, ma non trova nulla.
[5] Acque profonde sono i consigli nel cuore umano, l'uomo accorto le sa attingere.
[6] Molti proclamano la propria bontà, ma una persona fidata chi la trova?
[7] Chi cammina nella sua integrità è giusto; beati i figli che lascia dietro di sé!
[8] Il re che siede in tribunale con il suo sguardo dissipa ogni male.
[9] Chi può dire: «Ho la coscienza pulita, sono puro dal mio peccato?».
[10] Doppio peso e doppia misura sono due cose che il Signore aborrisce.
[11] Già con le sue azioni il fanciullo rivela se è puro e retto il suo comportamento.
[12] L'orecchio che ascolta e l'occhio che vede: l'uno e l'altro li ha fatti il Signore.
[13] Non amare il sonno per non diventare povero, tieni gli occhi aperti e avrai pane a sazietà.
[14] «Robaccia, robaccia» dice chi compra, ma quando se ne va, allora se ne vanta.
[15] C'è possesso di oro e moltitudine di perle, ma la cosa più preziosa sono le labbra sapienti.
[16] Prendigli il vestito perché si è fatto garante per un estraneo e tienilo in pegno per uno sconosciuto.
[17] È piacevole il pane procurato con frode, ma poi la bocca sarà piena di granelli di sabbia.
[18] Pondera bene la tua strategia, consìgliati, e fa' la guerra con molta riflessione.
[19] Chi va in giro sparlando svela il segreto; non associarti a chi ha sempre aperte le labbra.
[20] Chi maledice il padre e la madre vedrà spegnersi la sua lampada nel cuore delle tenebre.
[21] Un'eredità accumulata in fretta all'inizio non sarà benedetta alla fine.
[22] Non dire: «Renderò male per male»; confida nel Signore ed egli ti libererà.
[23] Il Signore ha in orrore il doppio peso, la bilancia falsa non è cosa buona.
[24] Il Signore rende sicuri i passi dell'uomo: come può l'essere umano conoscere la sua strada?
[25] È una trappola esclamare subito: «Sacro!» e riflettere solo dopo aver fatto il voto.
[26] Un re saggio disperde i malvagi e con la ruota li stritola come paglia.
[27] Lampada del Signore è lo spirito dell'uomo: essa scruta dentro, fin nell'intimo.
[28] Bontà e fedeltà vegliano sul re, sulla giustizia è basato il suo trono.
[29] Vanto dei giovani è la loro forza, ornamento dei vecchi è la canizie.
[30] Le ferite sanguinanti leniscono il male, le percosse purificano fin nell'intimo.

{21}
[1] Il cuore del re è un corso d'acqua in mano al Signore: lo dirige dovunque egli vuole.
[2] Agli occhi dell'uomo ogni sua via sembra diritta, ma chi scruta i cuori è il Signore.
[3] Praticare la giustizia e l'equità per il Signore vale più di un sacrificio.
[4] Occhi alteri e cuore superbo, lucerna dei malvagi è il peccato.
[5] I progetti di chi è diligente si risolvono in profitto, ma chi ha troppa fretta va verso l'indigenza.
[6] Accumulare tesori a forza di menzogne è futilità effimera di chi cerca la morte.
[7] La violenza dei malvagi li travolge, perché rifiutano di praticare la giustizia.
[8] La via di un uomo colpevole è tortuosa, ma l'innocente è retto nel suo agire.
[9] È meglio abitare su un angolo del tetto che avere casa in comune con una moglie litigiosa.
[10] L'anima del malvagio desidera fare il male, ai suoi occhi il prossimo non trova pietà.
[11] Quando lo spavaldo viene punito, l'inesperto diventa saggio; egli acquista scienza quando il saggio viene istruito.
[12] Il giusto osserva la casa del malvagio e precipita i malvagi nella sventura.
[13] Chi chiude l'orecchio al grido del povero invocherà a sua volta e non otterrà risposta.
[14] Un dono fatto in segreto calma la collera, un regalo di nascosto placa il furore violento.
[15] È una gioia per il giusto quando è fatta giustizia, mentre è un terrore per i malfattori.
[16] L'uomo che si scosta dalla via della saggezza, riposerà nell'assemblea delle ombre dei morti.
[17] Diventerà indigente chi ama i piaceri, chi ama vino e profumi non si arricchirà.
[18] Il malvagio serve da riscatto per il giusto e il perfido per gli uomini retti.
[19] Meglio abitare in un deserto che con una moglie litigiosa e irritabile.
[20] Tesori preziosi e profumi sono nella dimora del saggio, ma l'uomo stolto dilapida tutto.
[21] Chi ricerca la giustizia e l'amore troverà vita e gloria.
[22] Il saggio assale una città di guerrieri e abbatte la fortezza in cui essa confidava.
[23] Chi custodisce la bocca e la lingua preserva se stesso dalle afflizioni.
[24] Il superbo arrogante si chiama spavaldo, egli agisce nell'eccesso dell'insolenza.
[25] Il desiderio del pigro lo porta alla morte, perché le sue mani rifiutano di lavorare.
[26] L'empio indulge tutto il giorno alla cupidigia, mentre il giusto dona senza risparmiare.
[27] Il sacrificio dei malvagi è un orrore, tanto più se offerto con cattiva intenzione.
[28] Il falso testimone perirà, ma chi ascolta potrà parlare sempre.
[29] Il malvagio assume un'aria sfrontata, l'uomo retto controlla la propria condotta.
[30] Non c'è sapienza, non c'è prudenza, non c'è consiglio di fronte al Signore.
[31] Il cavallo è pronto per il giorno della battaglia, ma al Signore appartiene la vittoria.

{22}
[1] Un buon nome è preferibile a grandi ricchezze e la benevolenza altrui vale più dell'argento e dell'oro.
[2] Il ricco e il povero s'incontrano in questo: il Signore ha creato l'uno e l'altro.
[3] L'accorto vede il pericolo e si nasconde, gli inesperti vanno avanti e la pagano.
[4] Frutti dell'umiltà sono il timore di Dio, la ricchezza, l'onore e la vita.
[5] Spine e tranelli sono sulla via del perverso; chi ha cura di se stesso se ne tiene lontano.
[6] Indirizza il giovane sulla via da seguire; neppure da vecchio se ne allontanerà.
[7] Il ricco domina sul povero e chi riceve prestiti è schiavo del suo creditore.
[8] Chi semina ingiustizia raccoglie miseria e il bastone che usa nella sua collera svanirà.
[9] Chi è generoso sarà benedetto, perché egli dona del suo pane al povero.
[10] Scaccia lo spavaldo e la discordia se ne andrà: cesseranno i litigi e gli insulti.
[11] Chi ama la schiettezza del cuore e la benevolenza sulle labbra, sarà amico del re.
[12] Gli occhi del Signore custodiscono la scienza: in tal modo egli confonde le parole del perfido.
[13] Il pigro dice: «C'è un leone là fuori: potrei essere ucciso in mezzo alla strada».
[14] La bocca delle straniere è una fossa profonda: vi cade colui che è in ira al Signore.
[15] La stoltezza è legata al cuore del fanciullo, ma il bastone della correzione l'allontana da lui.
[16] Chi opprime il povero non fa che arricchirlo, chi dà a un ricco non fa che impoverirsi.
[17] Porgi l'orecchio e ascolta le parole dei sapienti, applica la tua mente alla mia istruzione: [18] ti saranno piacevoli se le custodirai nel tuo intimo, se le terrai pronte sulle tue labbra.
[19] Perché sia riposta nel Signore la tua fiducia, oggi le faccio conoscere a te.
[20] Ecco, ho scritto per te trenta massime, in materia di consigli e di saggezza, [21] perché tu sappia riferire in modo conveniente parole di verità e possa riportarle a quelli che ti mandano.
[22] Non depredare il povero perché egli è povero, e non affliggere il misero in tribunale, [23] perché il Signore difenderà la loro causa e spoglierà della vita coloro che li hanno spogliati.
[24] Non ti associare a un collerico e non praticare un uomo iracondo, [25] per non abituarti alle sue maniere e procurarti una trappola per la tua vita.
[26] Non essere di quelli che danno la mano e si fanno garanti dei debiti altrui, [27] perché, se poi non avrai da pagare, si dovrebbe togliere il letto di sotto a te.
[28] Non spostare il confine antico, che è stato posto dai tuoi padri.
[29] Hai visto un uomo sollecito nel lavoro?
Egli starà al servizio del re e non al servizio di gente oscura!

{23}
[1] Quando siedi a mangiare con uno che ha autorità, bada bene a ciò che ti è messo davanti; [2] mettiti un coltello alla gola, se hai molto appetito.
[3] Non bramare le sue ghiottonerie, perché sono un cibo fallace.
[4] Non affannarti per accumulare ricchezze, sii intelligente e rinuncia.
[5] Su di esse volano i tuoi occhi ma già non ci sono più: perché mettono ali come aquila e volano verso il cielo.
[6] Non mangiare il pane dell'avaro e non bramare le sue ghiottonerie, [7] perché, come uno che pensa solo a se stesso, ti dirà: «Mangia e bevi», ma il suo cuore non è con te.
[8] Vomiterai il boccone che hai mangiato e rovinerai le tue parole gentili.
[9] Non parlare agli orecchi di uno stolto, perché egli disprezzerà le tue sagge parole.
[10] Non spostare il confine antico, e non invadere il campo degli orfani, [11] perché il loro vendicatore è forte e difenderà la loro causa contro di te.
[12] Apri il tuo cuore alla correzione e il tuo orecchio ai discorsi sapienti.
[13] Non risparmiare al fanciullo la correzione, perché se lo percuoti con il bastone non morirà; [14] anzi, se lo percuoti con il bastone, lo salverai dal regno dei morti.
[15] Figlio mio, se il tuo cuore sarà saggio, anche il mio sarà colmo di gioia.
[16] Esulterò dentro di me, quando le tue labbra diranno parole rette.
[17] Non invidiare in cuor tuo i peccatori, ma resta sempre nel timore del Signore, [18] perché così avrai un avvenire e la tua speranza non sarà stroncata.
[19] Ascolta, figlio mio, e sii saggio e indirizza il tuo cuore sulla via retta.
[20] Non essere fra quelli che s'inebriano di vino né fra coloro che sono ingordi di carne, [21] perché l'ubriacone e l'ingordo impoveriranno e di stracci li rivestirà la sonnolenza.
[22] Ascolta tuo padre che ti ha generato, non disprezzare tua madre quando è vecchia.
[23] Acquista la verità e non rivenderla, la sapienza, l'educazione e la prudenza.
[24] Il padre del giusto gioirà pienamente, e chi ha generato un saggio se ne compiacerà.
[25] Gioiscano tuo padre e tua madre e si rallegri colei che ti ha generato.
[26] Fa' bene attenzione a me, figlio mio, e piacciano ai tuoi occhi le mie vie: [27] una fossa profonda è la prostituta, e un pozzo stretto la straniera.
[28] Ella si apposta come un ladro e fra gli uomini fa crescere il numero dei traditori.
[29] Per chi i guai? Per chi i lamenti?
Per chi i litigi? Per chi i gemiti?
A chi le percosse per futili motivi?
A chi gli occhi torbidi?
[30] Per quelli che si perdono dietro al vino, per quelli che assaporano bevande inebrianti.
[31] Non guardare il vino come rosseggia, come scintilla nella coppa e come scorre morbidamente; [32] finirà per morderti come un serpente e pungerti come una vipera.
[33] Allora i tuoi occhi vedranno cose strane e la tua mente dirà cose sconnesse.
[34] Ti parrà di giacere in alto mare o di giacere in cima all'albero maestro.
[35] «Mi hanno picchiato, ma non sento male.
Mi hanno bastonato, ma non me ne sono accorto.
Quando mi sveglierò? Ne chiederò dell'altro!».

{24}
[1] Non invidiare le persone malvagie, non desiderare di stare con loro, [2] poiché il loro cuore trama rovine e le loro labbra non esprimono che malanni.
[3] Con la sapienza si costruisce una casa e con la prudenza la si rende salda; [4] con la scienza si riempiono le sue stanze di tutti i beni preziosi e deliziosi.
[5] Il saggio cresce in potenza e chi è esperto aumenta di forza.
[6] Perché con le strategie si fa la guerra e la vittoria dipende dal numero dei consiglieri.
[7] È troppo alta la sapienza per lo stolto, alla porta della città egli non potrà aprire bocca.
[8] Chi trama per fare il male si chiama mestatore.
[9] Il proposito dello stolto è il peccato e lo spavaldo è aborrito da tutti.
[10] Se te ne stai indolente nel giorno della sventura, ben poca è la tua forza.
[11] Libera quelli che sono condotti alla morte e salva quelli che sono trascinati al supplizio.
[12] Se tu dicessi: «Io non lo sapevo», credi che non l'intenda colui che pesa i cuori?
Colui che veglia sulla tua vita lo sa; egli renderà a ciascuno secondo le sue opere.
[13] Mangia il miele, figlio mio, perché è buono e il favo è dolce al tuo palato.
[14] Sappi che tale è la sapienza per te; se la trovi, avrai un avvenire e la tua speranza non sarà stroncata.
[15] Non insidiare, come un malvagio, la dimora del giusto, non distruggere la sua abitazione, [16] perché se il giusto cade sette volte, egli si rialza, ma i malvagi soccombono nella sventura.
[17] Non ti rallegrare per la caduta del tuo nemico e non gioisca il tuo cuore, quando egli soccombe, [18] perché il Signore non veda e se ne dispiaccia e allontani da lui la sua collera.
[19] Non irritarti per i malfattori e non invidiare i malvagi, [20] perché non ci sarà avvenire per il cattivo e la lampada dei malvagi si spegnerà.
[21] Figlio mio, temi il Signore e il re, e con i ribelli non immischiarti, [22] perché improvviso sorgerà il loro castigo e la rovina mandata da entrambi chi la conosce?
[23] Anche queste sono parole dei saggi.
Avere preferenze personali in giudizio non è bene.
[24] Chi dice al malvagio: «Tu sei innocente», i popoli lo malediranno, le genti lo detesteranno; [25] a chi invece lo punisce tutto andrà bene, su di lui si riverserà la benedizione.
[26] Dà un bacio sulle labbra chi risponde con parole giuste.
[27] Cura prima il tuo lavoro di fuori e prepàratelo nel tuo campo, e poi costruisciti la casa.
[28] Non testimoniare senza motivo contro il tuo prossimo, non ingannare con le labbra.
[29] Non dire: «Come ha fatto a me così io farò a lui, renderò a ciascuno come si merita».
[30] Sono passato vicino al campo di un pigro, alla vigna di un uomo insensato: [31] ecco, ovunque erano cresciute le erbacce, il terreno era coperto di cardi e il recinto di pietre era in rovina.
[32] Ho osservato e ho riflettuto, ho visto e ho tratto questa lezione: [33] un po' dormi, un po' sonnecchi, un po' incroci le braccia per riposare, [34] e intanto arriva a te la povertà, come un vagabondo, e l'indigenza, come se tu fossi un accattone.

{25}
[1] Anche questi sono proverbi di Salomone, raccolti dagli uomini di Ezechia, re di Giuda.
[2] È gloria di Dio nascondere le cose, è gloria dei re investigarle.
[3] I cieli per la loro altezza, la terra per la sua profondità e il cuore dei re sono inesplorabili.
[4] Togli le scorie dall'argento e l'orafo ne farà un bel vaso; [5] togli il malvagio dalla presenza del re e il suo trono si stabilirà sulla giustizia.
[6] Non darti arie davanti al re e non metterti al posto dei grandi, [7] perché è meglio sentirsi dire: «Sali quassù», piuttosto che essere umiliato davanti a uno più importante.
Ciò che i tuoi occhi hanno visto, [8] non esibirlo troppo in fretta in un processo; altrimenti che farai alla fine, quando il tuo prossimo ti svergognerà?
[9] La tua causa discutila con il tuo vicino, ma non rivelare il segreto altrui, [10] perché chi ti ascolta non ti biasimi e il tuo discredito sarebbe irreparabile.
[11] Come mele d'oro su vassoio d'argento cesellato, è una parola detta a suo tempo.
[12] Come anello d'oro e collana preziosa è un saggio che ammonisce un orecchio attento.
[13] Come il fresco di neve al tempo della mietitura è un messaggero fedele per chi lo manda: egli rinfranca l'animo del suo signore.
[14] Nuvole e vento, ma senza pioggia, tale è l'uomo che si vanta di regali che non fa.
[15] Con la pazienza il giudice si lascia persuadere, una lingua dolce spezza le ossa.
[16] Se hai trovato il miele, mangiane quanto ti basta, per non esserne nauseato e poi vomitarlo.
[17] Metti di rado il piede in casa del tuo vicino, perché, stanco di te, non ti prenda in odio.
[18] Mazza, spada e freccia acuta è colui che depone il falso contro il suo prossimo.
[19] Quale dente cariato e quale piede slogato, tale è l'appoggio del perfido nel giorno della sventura.
[20] Come chi toglie il mantello in un giorno di freddo e come chi versa aceto su una piaga viva, tale è colui che canta canzoni a un cuore afflitto.
[21] Se il tuo nemico ha fame, dagli pane da mangiare, se ha sete, dagli acqua da bere, [22] perché così ammasserai carboni ardenti sul suo capo e il Signore ti ricompenserà.
[23] La tramontana porta la pioggia, la lingua maldicente provoca lo sdegno sul volto.
[24] È meglio abitare su un angolo del tetto, che avere casa in comune con una moglie litigiosa.
[25] Come acqua fresca per una gola riarsa è una buona notizia da un paese lontano.
[26] Fontana torbida e sorgente inquinata, tale è il giusto che vacilla di fronte al malvagio.
[27] Mangiare troppo miele non è bene, né cercare onori eccessivi.
[28] Una città smantellata, senza mura, tale è chi non sa dominare se stesso.

{26}
[1] Come neve d'estate e pioggia alla mietitura, così l'onore non conviene allo stolto.
[2] Come passero che svolazza, come rondine che volteggia, così una maledizione immotivata non ha effetto.
[3] La frusta per il cavallo, la cavezza per l'asino e il bastone per la schiena degli stolti.
[4] Non rispondere allo stolto secondo la sua stoltezza, per non divenire anche tu simile a lui.
[5] Rispondi allo stolto secondo la sua stoltezza, perché egli non si creda saggio.
[6] Si taglia i piedi e beve amarezze chi invia messaggi per mezzo di uno stolto.
[7] Come pendono le gambe da uno zoppo, così una massima sulla bocca dello stolto.
[8] Come chi lega una pietra alla fionda, così chi attribuisce onori a uno stolto.
[9] Come ramo spinoso in mano a un ubriaco, così una massima sulla bocca dello stolto.
[10] È come un arciere che colpisce a caso chi paga lo stolto o stipendia il primo che passa.
[11] Come il cane torna al suo vomito, così lo stolto ripete le sue stoltezze.
[12] Hai visto un uomo che è saggio ai suoi occhi?
C'è più da sperare da uno stolto che da lui.
[13] Il pigro dice: «C'è una belva per la strada, un leone si aggira per le piazze».
[14] La porta gira sui cardini, così il pigro sul suo letto.
[15] Il pigro immerge la mano nel piatto, ma dura fatica a riportarla alla bocca.
[16] Il pigro si crede più saggio di sette persone che rispondono con senno.
[17] È simile a chi prende un cane per le orecchie un passante che si intromette nella lite di un altro.
[18] Come un pazzo che scaglia tizzoni e frecce di morte, [19] così è colui che inganna il suo prossimo e poi dice: «Ma sì, è stato uno scherzo!».
[20] Per mancanza di legna il fuoco si spegne; se non c'è il calunniatore, il litigio si calma.
[21] Mantice per il carbone e legna per il fuoco, tale è l'attaccabrighe per attizzare le liti.
[22] Le parole del calunniatore sono come ghiotti bocconi, che scendono fin nell'intimo.
[23] Come patina d'argento su un coccio di creta sono le labbra lusinghiere con un cuore maligno.
[24] Chi odia si maschera con le labbra, ma nel suo intimo cova inganni; [25] anche se usa espressioni melliflue, non credergli, perché nel cuore egli ha sette obbrobri.
[26] Chi odia si nasconde con astuzia, ma la sua malizia apparirà pubblicamente.
[27] Chi scava una fossa vi cadrà dentro e chi rotola una pietra, gli ricadrà addosso.
[28] Una lingua bugiarda fa molti danni, una bocca adulatrice produce rovina.

{27}
[1] Non vantarti del domani, perché non sai neppure che cosa genera l'oggi.
[2] Ti lodi un estraneo e non la tua bocca, uno sconosciuto e non le tue labbra.
[3] La pietra è greve, la sabbia è pesante, ma più d'entrambi la collera dello stolto.
[4] L'ira è crudele, il furore è impetuoso, ma alla gelosia chi può resistere?
[5] Meglio un rimprovero aperto che un amore nascosto.
[6] Leali sono le ferite di un amico, ingannevoli i baci di un nemico.
[7] Lo stomaco sazio disprezza il miele, per lo stomaco affamato anche l'amaro è dolce.
[8] Come un uccello che vola lontano dal nido, così è l'uomo che va errando lontano da casa.
[9] Profumo e incenso allietano il cuore e il consiglio dell'amico addolcisce l'animo.
[10] Non abbandonare il tuo amico né quello di tuo padre, non entrare nella casa di tuo fratello nel giorno della tua disgrazia.
Meglio un amico vicino che un fratello lontano.
[11] Sii saggio, figlio mio, e allieterai il mio cuore; così avrò di che rispondere a colui che mi insulta.
[12] L'accorto vede il pericolo e si nasconde, gli inesperti vanno avanti e la pagano.
[13] Prendigli il vestito perché si è fatto garante per un estraneo, e tienilo in pegno per uno sconosciuto.
[14] Chi benedice il prossimo di buon mattino ad alta voce, sarà considerato come se lo maledicesse.
[15] Lo stillicidio incessante in tempo di pioggia e una moglie litigiosa si rassomigliano: [16] chi vuole trattenerla, trattiene il vento e raccoglie l'olio con la mano destra.
[17] Il ferro si aguzza con il ferro e l'uomo aguzza l'ingegno del suo compagno.
[18] Chi custodisce un fico ne mangia i frutti, chi ha cura del suo padrone ne riceverà onori.
[19] Come nell'acqua un volto riflette un volto, così il cuore dell'uomo si riflette nell'altro.
[20] Come il regno dei morti e l'abisso non si saziano mai, così non si saziano mai gli occhi dell'uomo.
[21] Come il crogiuolo è per l'argento e il forno è per l'oro, così l'uomo rispetto alla bocca di chi lo loda.
[22] Anche se tu pestassi lo stolto nel mortaio tra i grani con il pestello, non si allontanerebbe da lui la sua stoltezza.
[23] Preòccupati dello stato del tuo gregge, abbi cura delle tue mandrie, [24] perché le ricchezze non sono eterne e una corona non dura per sempre.
[25] Tolto il fieno, ricresce l'erba nuova e si raccolgono i foraggi sui monti; [26] gli agnelli ti danno le vesti e i capretti il prezzo per comprare un campo, [27] le capre ti danno latte abbondante per nutrire te, per nutrire la tua famiglia e mantenere le tue domestiche.

{28}
[1] Il malvagio fugge anche se nessuno lo insegue, mentre il giusto è sicuro come un giovane leone.
[2] Quando un paese è in subbuglio sono molti i suoi capi, ma con un uomo intelligente e saggio l'ordine si mantiene.
[3] Un povero che opprime i miseri è come pioggia torrenziale che non porta pane.
[4] Quelli che trasgrediscono la legge lodano il malvagio, quelli che la osservano gli si mettono contro.
[5] I malvagi non comprendono la giustizia, ma quelli che cercano il Signore comprendono tutto.
[6] Meglio un povero dalla condotta integra che uno dai costumi perversi, anche se ricco.
[7] Osserva la legge il figlio intelligente, chi frequenta gli ingordi disonora suo padre.
[8] Chi accresce il patrimonio con l'usura e l'interesse, lo accumula per chi ha pietà dei miseri.
[9] Chi allontana l'orecchio per non ascoltare la legge, persino la sua preghiera è spregevole.
[10] Chi fa deviare i giusti per la via del male, nel suo tranello lui stesso cadrà, mentre gli integri erediteranno il bene.
[11] Il ricco si crede saggio, ma il povero intelligente lo valuta per quello che è.
[12] Grande è l'onore quando esultano i giusti, ma se prevalgono gli empi ognuno si dilegua.
[13] Chi nasconde le proprie colpe non avrà successo, chi le confessa e le abbandona troverà misericordia.
[14] Beato l'uomo che sempre teme, ma chi indurisce il cuore cadrà nel male.
[15] Leone ruggente e orso affamato, tale è un cattivo governatore su un popolo povero.
[16] Un principe privo di senno moltiplica le angherie, ma chi odia il lucro prolungherà i suoi giorni.
[17] Un uomo che è perseguito per omicidio fuggirà fino alla tomba: non lo si trattenga!
[18] Chi procede con rettitudine sarà salvato, chi va per vie tortuose cadrà all'improvviso.
[19] Chi coltiva la sua terra si sazia di pane, chi insegue chimere si sazia di miseria.
[20] L'uomo leale sarà colmo di benedizioni, chi ha fretta di arricchirsi non sarà esente da colpa.
[21] Non è bene essere parziali, ma per un tozzo di pane si può prevaricare.
[22] L'avaro è impaziente di arricchire, ma non pensa che gli piomberà addosso la miseria.
[23] Chi corregge un altro troverà alla fine più favore di chi ha una lingua adulatrice.
[24] Chi deruba il padre o la madre e dice: «Non è peccato», è simile a un assassino.
[25] L'avido suscita litigi, ma chi confida nel Signore sarà arricchito.
[26] Chi confida nel suo senno è uno stolto, chi cammina nella saggezza sarà salvato.
[27] Per chi dona al povero non c'è indigenza, ma chi chiude gli occhi avrà grandi maledizioni.
[28] Se prevalgono i malvagi, tutti si nascondono; se essi periscono, dominano i giusti.

{29}
[1] Chi disprezza i rimproveri con ostinazione sarà rovinato all'improvviso, senza rimedio.
[2] Quando dominano i giusti, il popolo gioisce, quando governano i malvagi, il popolo geme.
[3] Chi ama la sapienza allieta il padre, ma chi frequenta prostitute dissipa il patrimonio.
[4] Il re con la giustizia rende prospero il paese, quello che aggrava le imposte lo rovina.
[5] L'uomo che adula il suo prossimo gli tende una rete davanti ai piedi.
[6] Con la sua trasgressione l'iniquo si prepara un trabocchetto, mentre il giusto giubila e si rallegra.
[7] Il giusto riconosce il diritto dei miseri, il malvagio invece non intende ragione.
[8] Gli uomini senza scrupoli sovvertono una città, mentre i saggi placano la collera.
[9] Se un saggio entra in causa con uno stolto, si agiti o rida, non troverà riposo.
[10] Gli uomini sanguinari odiano l'onesto, mentre i giusti hanno cura di lui.
[11] Lo stolto dà sfogo a tutto il suo malanimo, il saggio alla fine lo sa calmare.
[12] Se un principe dà ascolto alle menzogne, tutti i suoi ministri sono malvagi.
[13] Il povero e l'oppressore s'incontrano in questo: è il Signore che illumina gli occhi di tutti e due.
[14] Se un re giudica i poveri con equità, il suo trono è saldo per sempre.
[15] La verga e la correzione danno sapienza, ma il giovane lasciato a se stesso disonora sua madre.
[16] Quando dominano i malvagi, dominano anche i delitti, ma i giusti ne vedranno la rovina.
[17] Correggi tuo figlio e ti darà riposo e ti procurerà consolazioni.
[18] Quando non c'è visione profetica, il popolo è sfrenato; beato invece chi osserva la legge.
[19] Lo schiavo non si corregge a parole: comprende, infatti, ma non obbedisce.
[20] Hai visto un uomo precipitoso nel parlare?
C'è più da sperare da uno stolto che da lui.
[21] Chi accarezza lo schiavo fin dall'infanzia, alla fine se lo vedrà contro.
[22] Un uomo collerico suscita litigi e l'iracondo commette molte colpe.
[23] L'orgoglio dell'uomo ne provoca l'umiliazione, l'umile di cuore ottiene onori.
[24] Chi spartisce con un ladro odia se stesso: egli sente la maledizione, ma non rivela nulla.
[25] Chi teme gli uomini si mette in una trappola, ma chi confida nel Signore è al sicuro.
[26] Molti ricercano il favore di chi comanda, ma è il Signore che giudica ognuno.
[27] L'iniquo è un orrore per i giusti e gli uomini retti sono un orrore per i malvagi.

{30}
[1] Detti di Agur, figlio di Iakè, da Massa.
Dice quest'uomo: Sono stanco, o Dio, sono stanco, o Dio, e vengo meno, [2] perché io sono il più stupido degli uomini e non ho intelligenza umana; [3] non ho imparato la sapienza e la scienza del Santo non l'ho conosciuta.
[4] Chi è salito al cielo e ne è sceso?
Chi ha raccolto il vento nel suo pugno?
Chi ha racchiuso le acque nel suo mantello?
Chi ha fissato tutti i confini della terra?
Come si chiama? Qual è il nome di suo figlio, se lo sai?
[5] Ogni parola di Dio è purificata nel fuoco; egli è scudo per chi in lui si rifugia.
[6] Non aggiungere nulla alle sue parole, perché non ti riprenda e tu sia trovato bugiardo.
[7] Io ti domando due cose, non negarmele prima che io muoia: [8] tieni lontano da me falsità e menzogna, non darmi né povertà né ricchezza, ma fammi avere il mio pezzo di pane, [9] perché, una volta sazio, io non ti rinneghi e dica: «Chi è il Signore?», oppure, ridotto all'indigenza, non rubi e abusi del nome del mio Dio.
[10] Non calunniare lo schiavo presso il padrone, perché egli non ti maledica e tu non venga punito.
[11] C'è gente che maledice suo padre e non benedice sua madre.
[12] C'è gente che si crede pura, ma non si è lavata della sua lordura.
[13] C'è gente dagli occhi così alteri e dalle ciglia così altezzose!
[14] C'è gente i cui denti sono spade e le cui mascelle sono coltelli, per divorare gli umili eliminandoli dalla terra e togliere i poveri di mezzo agli uomini.
[15] La sanguisuga ha due figlie: «Dammi! Dammi!».
Tre cose non si saziano mai, anzi quattro non dicono mai: «Basta!»: [16] il regno dei morti, il grembo sterile, la terra mai sazia d'acqua e il fuoco che mai dice: «Basta!».
[17] L'occhio che guarda con scherno il padre e si rifiuta di ubbidire alla madre sia cavato dai corvi della valle e divorato dagli aquilotti.
[18] Tre cose sono troppo ardue per me, anzi quattro, che non comprendo affatto: [19] la via dell'aquila nel cielo, la via del serpente sulla roccia, la via della nave in alto mare, la via dell'uomo in una giovane donna.
[20] Così si comporta la donna adultera: mangia e si pulisce la bocca e dice: «Non ho fatto nulla di male!».
[21] Per tre cose freme la terra, anzi quattro non può sopportare: [22] uno schiavo che diventa re e uno stolto che si sazia di pane, [23] una donna già trascurata da tutti che trova marito e una schiava che prende il posto della padrona.
[24] Quattro esseri sono fra le cose più piccole della terra, eppure sono più saggi dei saggi: [25] le formiche sono un popolo senza forza, eppure si provvedono il cibo durante l'estate; [26] gli iràci sono un popolo imbelle, eppure hanno la tana sulle rupi; [27] le cavallette non hanno un re, eppure marciano tutte ben schierate; [28] la lucertola si può prendere con le mani, eppure penetra anche nei palazzi dei re.
[29] Tre cose hanno un portamento magnifico, anzi quattro hanno un'andatura maestosa: [30] il leone, il più forte degli animali, che non indietreggia davanti a nessuno; [31] il gallo pettoruto e il caprone e un re alla testa del suo popolo.
[32] Se stoltamente ti sei esaltato e se poi hai riflettuto, mettiti una mano sulla bocca, [33] poiché, sbattendo il latte ne esce la panna, premendo il naso ne esce il sangue e spremendo la collera ne esce la lite.

{31}
[1] Parole di Lemuèl, re di Massa, che apprese da sua madre.
[2] Che mai, figlio mio! Che mai, figlio del mio grembo!
Che mai, figlio dei miei voti!
[3] Non concedere alle donne il tuo vigore, né i tuoi fianchi a quelle che corrompono i re.
[4] Non conviene ai re, Lemuèl, non conviene ai re bere il vino, né ai prìncipi desiderare bevande inebrianti, [5] per paura che, bevendo, dimentichino ciò che hanno decretato e tradiscano il diritto di tutti gli infelici.
[6] Date bevande inebrianti a chi si sente venir meno e il vino a chi ha l'amarezza nel cuore: [7] beva e dimentichi la sua povertà e non si ricordi più delle sue pene.
[8] Apri la bocca in favore del muto, in difesa di tutti gli sventurati.
[9] Apri la bocca e giudica con equità, rendi giustizia all'infelice e al povero.
[10] Alef Una donna forte chi potrà trovarla?
Ben superiore alle perle è il suo valore.
[11] Bet In lei confida il cuore del marito e non verrà a mancargli il profitto.
[12] Ghimel Gli dà felicità e non dispiacere per tutti i giorni della sua vita.
[13] Dalet Si procura lana e lino e li lavora volentieri con le mani.
[14] He È simile alle navi di un mercante, fa venire da lontano le provviste.
[15] Vau Si alza quando è ancora notte, distribuisce il cibo alla sua famiglia e dà ordini alle sue domestiche.
[16] Zain Pensa a un campo e lo acquista e con il frutto delle sue mani pianta una vigna.
[17] Het Si cinge forte i fianchi e rafforza le sue braccia.
[18] Tet È soddisfatta, perché i suoi affari vanno bene; neppure di notte si spegne la sua lampada.
[19] Iod Stende la sua mano alla conocchia e le sue dita tengono il fuso.
[20] Caf Apre le sue palme al misero, stende la mano al povero.
[21] Lamed Non teme la neve per la sua famiglia, perché tutti i suoi familiari hanno doppio vestito.
[22] Mem Si è procurata delle coperte, di lino e di porpora sono le sue vesti.
[23] Nun Suo marito è stimato alle porte della città, quando siede in giudizio con gli anziani del luogo.
[24] Samec Confeziona tuniche e le vende e fornisce cinture al mercante.
Ain [25] Forza e decoro sono il suo vestito e fiduciosa va incontro all'avvenire.
[26] Pe Apre la bocca con saggezza e la sua lingua ha solo insegnamenti di bontà.
[27] Sade Sorveglia l'andamento della sua casa e non mangia il pane della pigrizia.
[28] Kof Sorgono i suoi figli e ne esaltano le doti, suo marito ne tesse l'elogio: [29] Res «Molte figlie hanno compiuto cose eccellenti, ma tu le hai superate tutte!».
[30] Sin Illusorio è il fascino e fugace la bellezza, ma la donna che teme Dio è da lodare.
[31] Tau Siatele riconoscenti per il frutto delle sue mani e le sue opere la lodino alle porte della città.
# Qoelet

{1}
[1] Parole di Qoèlet, figlio di Davide, re a Gerusalemme.
[2] Vanità delle vanità, dice Qoèlet, vanità delle vanità: tutto è vanità.
[3] Quale guadagno viene all'uomo per tutta la fatica con cui si affanna sotto il sole?
[4] Una generazione se ne va e un'altra arriva, ma la terra resta sempre la stessa.
[5] Il sole sorge, il sole tramonta e si affretta a tornare là dove rinasce.
[6] Il vento va verso sud e piega verso nord.
Gira e va e sui suoi giri ritorna il vento.
[7] Tutti i fiumi scorrono verso il mare, eppure il mare non è mai pieno: al luogo dove i fiumi scorrono, continuano a scorrere.
[8] Tutte le parole si esauriscono e nessuno è in grado di esprimersi a fondo.
Non si sazia l'occhio di guardare né l'orecchio è mai sazio di udire.
[9] Quel che è stato sarà e quel che si è fatto si rifarà; non c'è niente di nuovo sotto il sole.
[10] C'è forse qualcosa di cui si possa dire: «Ecco, questa è una novità»?
Proprio questa è già avvenuta nei secoli che ci hanno preceduto.
[11] Nessun ricordo resta degli antichi, ma neppure di coloro che saranno si conserverà memoria presso quelli che verranno in seguito.
[12] Io, Qoèlet, fui re d'Israele a Gerusalemme. [13] Mi sono proposto di ricercare ed esplorare con saggezza tutto ciò che si fa sotto il cielo. Questa è un'occupazione gravosa che Dio ha dato agli uomini, perché vi si affatichino. [14] Ho visto tutte le opere che si fanno sotto il sole, ed ecco: tutto è vanità e un correre dietro al vento.
[15] Ciò che è storto non si può raddrizzare e quel che manca non si può contare.
[16] Pensavo e dicevo fra me: «Ecco, io sono cresciuto e avanzato in sapienza più di quanti regnarono prima di me a Gerusalemme. La mia mente ha curato molto la sapienza e la scienza». [17] Ho deciso allora di conoscere la sapienza e la scienza, come anche la stoltezza e la follia, e ho capito che anche questo è un correre dietro al vento. [18] Infatti: molta sapienza, molto affanno; chi accresce il sapere aumenta il dolore.

{2}
[1] Io dicevo fra me: «Vieni, dunque, voglio metterti alla prova con la gioia.
Gusta il piacere!». Ma ecco, anche questo è vanità.
[2] Del riso ho detto: «Follia!» e della gioia: «A che giova?».
[3] Ho voluto fare un'esperienza: allietare il mio corpo con il vino e così afferrare la follia, pur dedicandomi con la mente alla sapienza. Volevo scoprire se c'è qualche bene per gli uomini che essi possano realizzare sotto il cielo durante i pochi giorni della loro vita. [4] Ho intrapreso grandi opere, mi sono fabbricato case, mi sono piantato vigneti. [5] Mi sono fatto parchi e giardini e vi ho piantato alberi da frutto d'ogni specie; [6] mi sono fatto vasche per irrigare con l'acqua quelle piantagioni in crescita. [7] Ho acquistato schiavi e schiave e altri ne ho avuti nati in casa; ho posseduto anche armenti e greggi in gran numero, più di tutti i miei predecessori a Gerusalemme. [8] Ho accumulato per me anche argento e oro, ricchezze di re e di province. Mi sono procurato cantori e cantatrici, insieme con molte donne, delizie degli uomini. [9] Sono divenuto più ricco e più potente di tutti i miei predecessori a Gerusalemme, pur conservando la mia sapienza. [10] Non ho negato ai miei occhi nulla di ciò che bramavano, né ho rifiutato alcuna soddisfazione al mio cuore, che godeva d'ogni mia fatica: questa è stata la parte che ho ricavato da tutte le mie fatiche. [11] Ho considerato tutte le opere fatte dalle mie mani e tutta la fatica che avevo affrontato per realizzarle. Ed ecco: tutto è vanità e un correre dietro al vento. Non c'è alcun guadagno sotto il sole.
[12] Ho considerato che cos'è la sapienza, la stoltezza e la follia: «Che cosa farà il successore del re? Quello che hanno fatto prima di lui». [13] Mi sono accorto che il vantaggio della sapienza sulla stoltezza è come il vantaggio della luce sulle tenebre: [14] il saggio ha gli occhi in fronte, ma lo stolto cammina nel buio.
Eppure io so che un'unica sorte è riservata a tutti e due. [15] Allora ho pensato: «Anche a me toccherà la sorte dello stolto! Perché allora ho cercato d'essere saggio? Dov'è il vantaggio?». E ho concluso che anche questo è vanità. [16] Infatti, né del saggio né dello stolto resterà un ricordo duraturo e nei giorni futuri tutto sarà dimenticato. Allo stesso modo muoiono il saggio e lo stolto.
[17] Allora presi in odio la vita, perché mi era insopportabile quello che si fa sotto il sole. Tutto infatti è vanità e un correre dietro al vento. [18] Ho preso in odio ogni lavoro che con fatica ho compiuto sotto il sole, perché dovrò lasciarlo al mio successore. [19] E chi sa se questi sarà saggio o stolto? Eppure potrà disporre di tutto il mio lavoro, in cui ho speso fatiche e intelligenza sotto il sole. Anche questo è vanità! [20] Sono giunto al punto di disperare in cuor mio per tutta la fatica che avevo sostenuto sotto il sole, [21] perché chi ha lavorato con sapienza, con scienza e con successo dovrà poi lasciare la sua parte a un altro che non vi ha per nulla faticato.
Anche questo è vanità e un grande male.
[22] Infatti, quale profitto viene all'uomo da tutta la sua fatica e dalle preoccupazioni del suo cuore, con cui si affanna sotto il sole? [23] Tutti i suoi giorni non sono che dolori e fastidi penosi; neppure di notte il suo cuore riposa. Anche questo è vanità! [24] Non c'è di meglio per l'uomo che mangiare e bere e godersi il frutto delle sue fatiche; mi sono accorto che anche questo viene dalle mani di Dio.
[25] Difatti, chi può mangiare o godere senza di lui? [26] Egli concede a chi gli è gradito sapienza, scienza e gioia, mentre a chi fallisce dà la pena di raccogliere e di ammassare, per darlo poi a colui che è gradito a Dio. Ma anche questo è vanità e un correre dietro al vento!

{3}
[1] Tutto ha il suo momento, e ogni evento ha il suo tempo sotto il cielo.
[2] C'è un tempo per nascere e un tempo per morire, un tempo per piantare e un tempo per sradicare quel che si è piantato.
[3] Un tempo per uccidere e un tempo per curare, un tempo per demolire e un tempo per costruire.
[4] Un tempo per piangere e un tempo per ridere, un tempo per fare lutto e un tempo per danzare.
[5] Un tempo per gettare sassi e un tempo per raccoglierli, un tempo per abbracciare e un tempo per astenersi dagli abbracci.
[6] Un tempo per cercare e un tempo per perdere, un tempo per conservare e un tempo per buttar via.
[7] Un tempo per strappare e un tempo per cucire, un tempo per tacere e un tempo per parlare.
[8] Un tempo per amare e un tempo per odiare, un tempo per la guerra e un tempo per la pace.
[9] Che guadagno ha chi si dà da fare con fatica?
[10] Ho considerato l'occupazione che Dio ha dato agli uomini perché vi si affatichino. [11] Egli ha fatto bella ogni cosa a suo tempo; inoltre ha posto nel loro cuore la durata dei tempi, senza però che gli uomini possano trovare la ragione di ciò che Dio compie dal principio alla fine. [12] Ho capito che per essi non c'è nulla di meglio che godere e procurarsi felicità durante la loro vita; [13] e che un uomo mangi, beva e goda del suo lavoro, anche questo è dono di Dio. [14] Riconosco che qualsiasi cosa Dio fa, dura per sempre; non c'è nulla da aggiungere, nulla da togliere. Dio agisce così perché lo si tema. [15] Quello che accade, già è stato; quello che sarà, già è avvenuto. Solo Dio può cercare ciò che ormai è scomparso.
[16] Ma ho anche notato che sotto il sole al posto del diritto c'è l'iniquità e al posto della giustizia c'è l'iniquità. [17] Ho pensato dentro di me: «Il giusto e il malvagio Dio li giudicherà, perché c'è un tempo per ogni cosa e per ogni azione».
[18] Poi, riguardo ai figli dell'uomo, mi sono detto che Dio vuole metterli alla prova e mostrare che essi di per sé sono bestie. [19] Infatti la sorte degli uomini e quella delle bestie è la stessa: come muoiono queste, così muoiono quelli; c'è un solo soffio vitale per tutti. L'uomo non ha alcun vantaggio sulle bestie, perché tutto è vanità. [20] Tutti sono diretti verso il medesimo luogo: tutto è venuto dalla polvere e nella polvere tutto ritorna.
[21] Chi sa se il soffio vitale dell'uomo sale in alto, mentre quello della bestia scende in basso, nella terra? [22] Mi sono accorto che nulla c'è di meglio per l'uomo che godere delle sue opere, perché questa è la parte che gli spetta; e chi potrà condurlo a vedere ciò che accadrà dopo di lui?

{4}
[1] Tornai poi a considerare tutte le oppressioni che si fanno sotto il sole. Ecco le lacrime degli oppressi e non c'è chi li consoli; dalla parte dei loro oppressori sta la violenza, ma non c'è chi li consoli. [2] Allora ho proclamato felici i morti, ormai trapassati, più dei viventi che sono ancora in vita; [3] ma più felice degli uni e degli altri chi ancora non esiste, e non ha visto le azioni malvagie che si fanno sotto il sole.
[4] Ho osservato anche che ogni fatica e ogni successo ottenuto non sono che invidia dell'uno verso l'altro. Anche questo è vanità, un correre dietro al vento.
[5] Lo stolto incrocia le sue braccia e divora la sua carne.
[6] Meglio una manciata guadagnata con calma che due manciate con tormento e una corsa dietro al vento.
[7] E tornai a considerare quest'altra vanità sotto il sole: [8] il caso di chi è solo e non ha nessuno, né figlio né fratello. Eppure non smette mai di faticare, né il suo occhio è mai sazio di ricchezza: «Per chi mi affatico e mi privo dei beni?». Anche questo è vanità e un'occupazione gravosa.
[9] Meglio essere in due che uno solo, perché otterranno migliore compenso per la loro fatica. [10] Infatti, se cadono, l'uno rialza l'altro. Guai invece a chi è solo: se cade, non ha nessuno che lo rialzi. [11] Inoltre, se si dorme in due, si sta caldi; ma uno solo come fa a riscaldarsi? [12] Se uno è aggredito, in due possono resistere: una corda a tre capi non si rompe tanto presto.
[13] Meglio un giovane povero ma accorto, che un re vecchio e stolto, che non sa più accettare consigli.
[14] Il giovane infatti può uscire di prigione ed essere fatto re, anche se, mentre quello regnava, era nato povero. [15] Ho visto tutti i viventi che si muovono sotto il sole stare con quel giovane, che era subentrato al re. [16] Era una folla immensa quella che gli stava davanti. Ma coloro che verranno dopo non si rallegreranno neppure di lui. Anche questo è vanità, un correre dietro al vento.
[17] Bada ai tuoi passi quando ti rechi alla casa di Dio. Avvicìnati per ascoltare piuttosto che offrire sacrifici, come fanno gli stolti, i quali non sanno di fare del male.

{5}
[1] Non essere precipitoso con la bocca e il tuo cuore non si affretti a proferire parole davanti a Dio, perché Dio è in cielo e tu sei sulla terra; perciò siano poche le tue parole. [2] Infatti dalle molte preoccupazioni vengono i sogni, e dalle molte chiacchiere il discorso dello stolto.
[3] Quando hai fatto un voto a Dio, non tardare a soddisfarlo, perché a lui non piace il comportamento degli stolti: adempi quello che hai promesso. [4] È meglio non fare voti che farli e poi non mantenerli. [5] Non permettere alla tua bocca di renderti colpevole e davanti al suo messaggero non dire che è stata una inavvertenza, perché Dio non abbia ad adirarsi per le tue parole e distrugga l'opera delle tue mani. [6] Poiché dai molti sogni provengono molte illusioni e tante parole.
Tu, dunque, temi Dio!
[7] Se nella provincia vedi il povero oppresso e il diritto e la giustizia calpestati, non ti meravigliare di questo, poiché sopra un'autorità veglia un'altra superiore e sopra di loro un'altra ancora più alta. [8] In ogni caso, la terra è a profitto di tutti, ma è il re a servirsi della campagna.
[9] Chi ama il denaro non è mai sazio di denaro e chi ama la ricchezza non ha mai entrate sufficienti. Anche questo è vanità. [10] Con il crescere delle ricchezze aumentano i profittatori e quale soddisfazione ne riceve il padrone se non di vederle con gli occhi?
[11] Dolce è il sonno del lavoratore, poco o molto che mangi; ma la sazietà del ricco non lo lascia dormire.
[12] Un altro brutto guaio ho visto sotto il sole: ricchezze custodite dal padrone a suo danno. [13] Se ne vanno in fumo queste ricchezze per un cattivo affare e il figlio che gli è nato non ha nulla nelle mani. [14] Come è uscito dal grembo di sua madre, nudo ancora se ne andrà come era venuto, e dalle sue fatiche non ricaverà nulla da portare con sé. [15] Anche questo è un brutto guaio: che se ne vada proprio come è venuto. Quale profitto ricava dall'avere gettato le sue fatiche al vento? [16] Tutti i giorni della sua vita li ha passati nell'oscurità, fra molti fastidi, malanni e crucci.
[17] Ecco quello che io ritengo buono e bello per l'uomo: è meglio mangiare e bere e godere dei beni per ogni fatica sopportata sotto il sole, nei pochi giorni di vita che Dio gli dà, perché questa è la sua parte. [18] Inoltre ad ogni uomo, al quale Dio concede ricchezze e beni, egli dà facoltà di mangiarne, prendere la sua parte e godere della sua fatica: anche questo è dono di Dio. [19] Egli infatti non penserà troppo ai giorni della sua vita, poiché Dio lo occupa con la gioia del suo cuore.

{6}
[1] Un altro male ho visto sotto il sole, che grava molto sugli uomini. [2] A uno Dio ha concesso beni, ricchezze, onori e non gli manca niente di quanto desidera; ma Dio non gli concede di poterne godere, anzi sarà un estraneo a divorarli. Ciò è vanità e grave malanno.
[3] Se uno avesse cento figli e vivesse molti anni e molti fossero i giorni della sua vita, se egli non gode a sazietà dei suoi beni e non ha neppure una tomba, allora io dico che l'aborto è meglio di lui. [4] Questi infatti viene come un soffio, se ne va nella tenebra e l'oscurità copre il suo nome, [5] non vede neppure il sole, non sa niente; così è nella quiete, a differenza dell'altro! [6] Se quell'uomo vivesse anche due volte mille anni, senza godere dei suoi beni, non dovranno forse andare tutti e due nel medesimo luogo?
[7] Tutta la fatica dell'uomo è per la bocca, ma la sua fame non è mai sazia.
[8] Quale vantaggio ha il saggio sullo stolto? Qual è il vantaggio del povero nel sapersi destreggiare nella vita?
[9] Meglio vedere con gli occhi che vagare con il desiderio. Anche questo è vanità e un correre dietro al vento. [10] Ciò che esiste, da tempo ha avuto un nome, e si sa che cos'è un uomo: egli non può contendere in giudizio con chi è più forte di lui. [11] Più aumentano le parole, più cresce il vuoto, e quale utilità c'è per l'uomo?
[12] Chi sa quel che è bene per l'uomo durante la sua vita, nei pochi giorni della sua vana esistenza, che passa via come un'ombra? Chi può indicare all'uomo che cosa avverrà dopo di lui sotto il sole?

{7}
[1] Un buon nome è preferibile all'unguento profumato e il giorno della morte al giorno della nascita.
[2] È meglio visitare una casa dove c'è lutto che visitare una casa dove si banchetta, perché quella è la fine d'ogni uomo e chi vive ci deve riflettere.
[3] È preferibile la mestizia al riso, perché con un volto triste il cuore diventa migliore.
[4] Il cuore dei saggi è in una casa in lutto e il cuore degli stolti in una casa in festa.
[5] Meglio ascoltare il rimprovero di un saggio che ascoltare la lode degli stolti: [6] perché quale il crepitìo dei pruni sotto la pentola tale è il riso degli stolti.
Ma anche questo è vanità.
[7] L'estorsione rende stolto il saggio e i regali corrompono il cuore.
[8] Meglio la fine di una cosa che il suo principio; è meglio un uomo paziente che uno presuntuoso.
[9] Non essere facile a irritarti in cuor tuo, perché la collera dimora in seno agli stolti. [10] Non dire: «Come mai i tempi antichi erano migliori del presente?», perché una domanda simile non è ispirata a saggezza. [11] Buona cosa è la saggezza unita a un patrimonio ed è utile per coloro che vedono il sole. [12] Perché si sta all'ombra della saggezza come si sta all'ombra del denaro; ma vale di più il sapere, perché la saggezza fa vivere chi la possiede.
[13] Osserva l'opera di Dio: chi può raddrizzare ciò che egli ha fatto curvo? [14] Nel giorno lieto sta' allegro e nel giorno triste rifletti: Dio ha fatto tanto l'uno quanto l'altro, cosicché l'uomo non riesce a scoprire ciò che verrà dopo di lui.
[15] Nei miei giorni vani ho visto di tutto: un giusto che va in rovina nonostante la sua giustizia, un malvagio che vive a lungo nonostante la sua iniquità.
[16] Non essere troppo giusto e non mostrarti saggio oltre misura: perché vuoi rovinarti?
[17] Non essere troppo malvagio e non essere stolto.
Perché vuoi morire prima del tempo?
[18] È bene che tu prenda una cosa senza lasciare l'altra: in verità chi teme Dio riesce bene in tutto.
[19] La sapienza rende il saggio più forte di dieci potenti che sono nella città.
[20] Non c'è infatti sulla terra un uomo così giusto che faccia solo il bene e non sbagli mai. [21] Ancora: non fare attenzione a tutte le dicerie che si fanno, così non sentirai che il tuo servo ha detto male di te; [22] infatti il tuo cuore sa che anche tu tante volte hai detto male degli altri.
[23] Tutto questo io ho esaminato con sapienza e ho detto: «Voglio diventare saggio!», ma la sapienza resta lontana da me! [24] Rimane lontano ciò che accade: profondo, profondo! Chi può comprenderlo?
[25] Mi sono applicato a conoscere e indagare e cercare la sapienza e giungere a una conclusione, e a riconoscere che la malvagità è stoltezza e la stoltezza è follia.
[26] Trovo che amara più della morte è la donna: essa è tutta lacci, una rete il suo cuore, catene le sue braccia. Chi è gradito a Dio la sfugge, ma chi fallisce ne resta preso.
[27] Vedi, questo ho scoperto, dice Qoèlet, confrontando a una a una le cose, per arrivare a una conclusione certa. [28] Quello che io ancora sto cercando e non ho trovato è questo: un uomo fra mille l'ho trovato, ma una donna fra tutte non l'ho trovata.
[29] Vedi, solo questo ho trovato: Dio ha creato gli esseri umani retti, ma essi vanno in cerca di infinite complicazioni.

{8}
[1] Chi è come il saggio?
Chi conosce la spiegazione delle cose?
La sapienza dell'uomo rischiara il suo volto, ne cambia la durezza del viso.
[2] Osserva gli ordini del re, per il giuramento fatto a Dio. [3] Non allontanarti in fretta da lui; non persistere in un cattivo progetto, perché egli può fare ciò che vuole. [4] Infatti, la parola del re è sovrana; chi può dirgli: «Che cosa fai?». [5] Chi osserva il comando non va incontro ad alcun male; la mente del saggio conosce il tempo opportuno. [6] Infatti, per ogni evento vi è un tempo opportuno, ma un male pesa gravemente sugli esseri umani. [7] L'uomo infatti ignora che cosa accadrà; chi mai può indicargli come avverrà? [8] Nessun uomo è padrone del suo soffio vitale tanto da trattenerlo, né alcuno ha potere sul giorno della morte. Non c'è scampo dalla lotta e neppure la malvagità può salvare colui che la compie.
[9] Tutto questo ho visto riflettendo su ogni azione che si compie sotto il sole, quando un uomo domina sull'altro per rovinarlo. [10] Frattanto ho visto malvagi condotti alla sepoltura; ritornando dal luogo santo, in città ci si dimentica del loro modo di agire. Anche questo è vanità. [11] Poiché non si pronuncia una sentenza immediata contro una cattiva azione, per questo il cuore degli uomini è pieno di voglia di fare il male; [12] infatti il peccatore, anche se commette il male cento volte, ha lunga vita. Tuttavia so che saranno felici coloro che temono Dio, appunto perché provano timore davanti a lui, [13] e non sarà felice l'empio e non allungherà come un'ombra i suoi giorni, perché egli non teme di fronte a Dio. [14] Sulla terra c'è un'altra vanità: vi sono giusti ai quali tocca la sorte meritata dai malvagi con le loro opere, e vi sono malvagi ai quali tocca la sorte meritata dai giusti con le loro opere.
Io dico che anche questo è vanità.
[15] Perciò faccio l'elogio dell'allegria, perché l'uomo non ha altra felicità sotto il sole che mangiare e bere e stare allegro. Sia questa la sua compagnia nelle sue fatiche, durante i giorni di vita che Dio gli concede sotto il sole.
[16] Quando mi dedicai a conoscere la sapienza e a considerare le occupazioni per cui ci si affanna sulla terra - poiché l'uomo non conosce sonno né giorno né notte - [17] ho visto che l'uomo non può scoprire tutta l'opera di Dio, tutto quello che si fa sotto il sole: per quanto l'uomo si affatichi a cercare, non scoprirà nulla. Anche se un sapiente dicesse di sapere, non potrà scoprire nulla.

{9}
[1] A tutto questo mi sono dedicato, ed ecco tutto ciò che ho verificato: i giusti e i sapienti e le loro fatiche sono nelle mani di Dio, anche l'amore e l'odio; l'uomo non conosce nulla di ciò che gli sta di fronte.
[2] Vi è una sorte unica per tutti: per il giusto e per il malvagio, per il puro e per l'impuro, per chi offre sacrifici e per chi non li offre, per chi è buono e per chi è cattivo, per chi giura e per chi teme di giurare.
[3] Questo è il male in tutto ciò che accade sotto il sole: una medesima sorte tocca a tutti e per di più il cuore degli uomini è pieno di male e la stoltezza dimora in loro mentre sono in vita. Poi se ne vanno fra i morti. [4] Certo, finché si resta uniti alla società dei viventi, c'è speranza: meglio un cane vivo che un leone morto. [5] I vivi sanno che devono morire, ma i morti non sanno nulla; non c'è più salario per loro, è svanito il loro ricordo. [6] Il loro amore, il loro odio e la loro invidia, tutto è ormai finito, non avranno più alcuna parte in tutto ciò che accade sotto il sole.
[7] Su, mangia con gioia il tuo pane e bevi il tuo vino con cuore lieto, perché Dio ha già gradito le tue opere.
[8] In ogni tempo siano candide le tue vesti e il profumo non manchi sul tuo capo.
[9] Godi la vita con la donna che ami per tutti i giorni della tua fugace esistenza che Dio ti concede sotto il sole, perché questa è la tua parte nella vita e nelle fatiche che sopporti sotto il sole. [10] Tutto ciò che la tua mano è in grado di fare, fallo con tutta la tua forza, perché non ci sarà né attività né calcolo né scienza né sapienza nel regno dei morti, dove stai per andare.
[11] Tornai a considerare un'altra cosa sotto il sole: che non è degli agili la corsa né dei forti la guerra, e neppure dei sapienti il pane e degli accorti la ricchezza, e nemmeno degli intelligenti riscuotere stima, perché il tempo e il caso raggiungono tutti. [12] Infatti l'uomo non conosce neppure la sua ora: simile ai pesci che sono presi dalla rete fatale e agli uccelli presi al laccio, l'uomo è sorpreso dalla sventura che improvvisa si abbatte su di lui.
[13] Anche quest'altro esempio di sapienza ho visto sotto il sole e mi parve assai grave: [14] c'era una piccola città con pochi abitanti. Un grande re si mosse contro di essa, l'assediò e costruì contro di essa grandi fortificazioni. [15] Si trovava però in essa un uomo povero ma saggio, il quale con la sua sapienza salvò la città; eppure nessuno si ricordò di quest'uomo povero. [16] Allora io dico: «È meglio la sapienza che la forza, ma la sapienza del povero è disprezzata e le sue parole non sono ascoltate».
[17] Le parole pacate dei sapienti si ascoltano meglio delle urla di un comandante di folli.
[18] Vale più la sapienza che le armi da guerra, ma un solo errore può distruggere un bene immenso.

{10}
[1] Una mosca morta guasta l'unguento del profumiere: un po' di follia ha più peso della sapienza e dell'onore.
[2] Il cuore del sapiente va alla sua destra, il cuore dello stolto alla sua sinistra.
[3] E anche quando lo stolto cammina per strada, il suo cuore è privo di senno e di ognuno dice: «Quello è un pazzo».
[4] Se l'ira di un potente si accende contro di te, non lasciare il tuo posto, perché la calma pone rimedio a errori anche gravi.
[5] C'è un male che io ho osservato sotto il sole, uno sbaglio commesso da un sovrano: [6] la stoltezza viene collocata in posti elevati e i ricchi siedono in basso. [7] Ho visto schiavi andare a cavallo e prìncipi camminare a piedi, per terra, come schiavi.
[8] Chi scava una fossa vi può cadere dentro e chi abbatte un muro può essere morso da una serpe.
[9] Chi spacca pietre può farsi male e chi taglia legna può correre pericoli.
[10] Se il ferro si ottunde e non se ne affila il taglio, bisogna raddoppiare gli sforzi: il guadagno sta nel saper usare la saggezza. [11] Se il serpente morde prima d'essere incantato, non c'è profitto per l'incantatore.
[12] Le parole del saggio procurano stima, ma le labbra dello stolto lo mandano in rovina: [13] l'esordio del suo parlare è sciocchezza, la fine del suo discorso pazzia funesta.
[14] L'insensato moltiplica le parole, ma l'uomo non sa quello che accadrà: chi può indicargli ciò che avverrà dopo di lui?
[15] Lo stolto si ammazza di fatica, ma non sa neppure andare in città.
[16] Povero te, o paese, che per re hai un ragazzo e i tuoi prìncipi banchettano fin dal mattino!
[17] Fortunato te, o paese, che per re hai un uomo libero e i tuoi prìncipi mangiano al tempo dovuto, per rinfrancarsi e non per gozzovigliare.
[18] Per negligenza il soffitto crolla e per l'inerzia delle mani piove in casa.
[19] Per stare lieti si fanno banchetti e il vino allieta la vita, ma il denaro risponde a ogni esigenza.
[20] Non dire male del re neppure con il pensiero e nella tua stanza da letto non dire male del potente, perché un uccello del cielo potrebbe trasportare la tua voce e un volatile riferire la tua parola.

{11}
[1] Getta il tuo pane sulle acque, perché con il tempo lo ritroverai. [2] Fanne sette o otto parti, perché non sai quale sciagura potrà arrivare sulla terra.
[3] Se le nubi sono piene d'acqua, la rovesciano sopra la terra; se un albero cade verso meridione o verso settentrione, là dove cade rimane.
[4] Chi bada al vento non semina mai, e chi osserva le nuvole non miete.
[5] Come tu non conosci la via del soffio vitale né come si formino le membra nel grembo d'una donna incinta, così ignori l'opera di Dio che fa tutto.
[6] Fin dal mattino semina il tuo seme e a sera non dare riposo alle tue mani, perché non sai quale lavoro ti riuscirà meglio, se questo o quello, o se tutti e due andranno bene.
[7] Dolce è la luce e bello è per gli occhi vedere il sole.
[8] Anche se l'uomo vive molti anni, se li goda tutti, e pensi ai giorni tenebrosi, che saranno molti: tutto ciò che accade è vanità.
[9] Godi, o giovane, nella tua giovinezza, e si rallegri il tuo cuore nei giorni della tua gioventù.
Segui pure le vie del tuo cuore e i desideri dei tuoi occhi.
Sappi però che su tutto questo Dio ti convocherà in giudizio.
[10] Caccia la malinconia dal tuo cuore, allontana dal tuo corpo il dolore, perché la giovinezza e i capelli neri sono un soffio.

{12}
[1] Ricòrdati del tuo creatore nei giorni della tua giovinezza, prima che vengano i giorni tristi e giungano gli anni di cui dovrai dire: «Non ci provo alcun gusto»; [2] prima che si oscurino il sole, la luce, la luna e le stelle e tornino ancora le nubi dopo la pioggia; [3] quando tremeranno i custodi della casa e si curveranno i gagliardi e cesseranno di lavorare le donne che macinano, perché rimaste poche, e si offuscheranno quelle che guardano dalle finestre [4] e si chiuderanno i battenti sulla strada; quando si abbasserà il rumore della mola e si attenuerà il cinguettio degli uccelli e si affievoliranno tutti i toni del canto; [5] quando si avrà paura delle alture e terrore si proverà nel cammino; quando fiorirà il mandorlo e la locusta si trascinerà a stento e il cappero non avrà più effetto, poiché l'uomo se ne va nella dimora eterna e i piagnoni si aggirano per la strada; [6] prima che si spezzi il filo d'argento e la lucerna d'oro s'infranga e si rompa l'anfora alla fonte e la carrucola cada nel pozzo, [7] e ritorni la polvere alla terra, com'era prima, e il soffio vitale torni a Dio, che lo ha dato.
[8] Vanità delle vanità, dice Qoèlet, tutto è vanità.
[9] Oltre a essere saggio, Qoèlet insegnò al popolo la scienza; ascoltò, meditò e compose un gran numero di massime.
[10] Qoèlet cercò di trovare parole piacevoli e scrisse con onestà parole veritiere.
[11] Le parole dei saggi sono come pungoli, e come chiodi piantati sono i detti delle collezioni: sono dati da un solo pastore. [12] Ancora un avvertimento, figlio mio: non si finisce mai di scrivere libri e il molto studio affatica il corpo.
[13] Conclusione del discorso, dopo aver ascoltato tutto: temi Dio e osserva i suoi comandamenti, perché qui sta tutto l'uomo.
[14] Infatti, Dio citerà in giudizio ogni azione, anche tutto ciò che è occulto, bene o male.
# Cantico

{1}
[1] Cantico dei Cantici, di Salomone.
[2] Mi baci con i baci della sua bocca!
Sì, migliore del vino è il tuo amore.
[3] Inebrianti sono i tuoi profumi per la fragranza, aroma che si spande è il tuo nome: per questo le ragazze di te si innamorano.
[4] Trascinami con te, corriamo!
M'introduca il re nelle sue stanze: gioiremo e ci rallegreremo di te, ricorderemo il tuo amore più del vino.
A ragione di te ci si innamora!
[5] Bruna sono ma bella, o figlie di Gerusalemme, come le tende di Kedar, come le cortine di Salomone.
[6] Non state a guardare se sono bruna, perché il sole mi ha abbronzato.
I figli di mia madre si sono sdegnati con me: mi hanno messo a guardia delle vigne; la mia vigna, la mia, non l'ho custodita.
[7] Dimmi, o amore dell'anima mia, dove vai a pascolare le greggi, dove le fai riposare al meriggio, perché io non debba vagare dietro le greggi dei tuoi compagni?
[8] Se non lo sai tu, bellissima tra le donne, segui le orme del gregge e pascola le tue caprette presso gli accampamenti dei pastori.
[9] Alla puledra del cocchio del faraone io ti assomiglio, amica mia.
[10] Belle sono le tue guance fra gli orecchini, il tuo collo tra i fili di perle.
[11] Faremo per te orecchini d'oro, con grani d'argento.
[12] Mentre il re è sul suo divano, il mio nardo effonde il suo profumo.
[13] L'amato mio è per me un sacchetto di mirra, passa la notte tra i miei seni.
[14] L'amato mio è per me un grappolo di cipro nelle vigne di Engàddi.
[15] Quanto sei bella, amata mia, quanto sei bella!
Gli occhi tuoi sono colombe.
[16] Come sei bello, amato mio, quanto grazioso!
Erba verde è il nostro letto, [17] di cedro sono le travi della nostra casa, di cipresso il nostro soffitto.

{2}
[1] Io sono un narciso della pianura di Saron, un giglio delle valli.
[2] Come un giglio fra i rovi, così l'amica mia tra le ragazze.
[3] Come un melo tra gli alberi del bosco, così l'amato mio tra i giovani.
Alla sua ombra desiderata mi siedo, è dolce il suo frutto al mio palato.
[4] Mi ha introdotto nella cella del vino e il suo vessillo su di me è amore.
[5] Sostenetemi con focacce d'uva passa, rinfrancatemi con mele, perché io sono malata d'amore.
[6] La sua sinistra è sotto il mio capo e la sua destra mi abbraccia.
[7] Io vi scongiuro, figlie di Gerusalemme, per le gazzelle o per le cerve dei campi: non destate, non scuotete dal sonno l'amore, finché non lo desideri.
[8] Una voce! L'amato mio!
Eccolo, viene saltando per i monti, balzando per le colline.
[9] L'amato mio somiglia a una gazzella o ad un cerbiatto.
Eccolo, egli sta dietro il nostro muro; guarda dalla finestra, spia dalle inferriate.
[10] Ora l'amato mio prende a dirmi: «Àlzati, amica mia, mia bella, e vieni, presto!
[11] Perché, ecco, l'inverno è passato, è cessata la pioggia, se n'è andata; [12] i fiori sono apparsi nei campi, il tempo del canto è tornato e la voce della tortora ancora si fa sentire nella nostra campagna.
[13] Il fico sta maturando i primi frutti e le viti in fiore spandono profumo.
Àlzati, amica mia, mia bella, e vieni, presto!
[14] O mia colomba, che stai nelle fenditure della roccia, nei nascondigli dei dirupi, mostrami il tuo viso, fammi sentire la tua voce, perché la tua voce è soave, il tuo viso è incantevole».
[15] Prendeteci le volpi, le volpi piccoline che devastano le vigne: le nostre vigne sono in fiore.
[16] Il mio amato è mio e io sono sua; egli pascola fra i gigli.
[17] Prima che spiri la brezza del giorno e si allunghino le ombre, ritorna, amato mio, simile a gazzella o a cerbiatto, sopra i monti degli aromi.

{3}
[1] Sul mio letto, lungo la notte, ho cercato l'amore dell'anima mia; l'ho cercato, ma non l'ho trovato.
[2] Mi alzerò e farò il giro della città per le strade e per le piazze; voglio cercare l'amore dell'anima mia.
L'ho cercato, ma non l'ho trovato.
[3] Mi hanno incontrata le guardie che fanno la ronda in città: «Avete visto l'amore dell'anima mia?».
[4] Da poco le avevo oltrepassate, quando trovai l'amore dell'anima mia.
Lo strinsi forte e non lo lascerò, finché non l'abbia condotto nella casa di mia madre, nella stanza di colei che mi ha concepito.
[5] Io vi scongiuro, figlie di Gerusalemme, per le gazzelle o per le cerve dei campi: non destate, non scuotete dal sonno l'amore, finché non lo desideri.
[6] Chi sta salendo dal deserto come una colonna di fumo, esalando profumo di mirra e d'incenso e d'ogni polvere di mercanti?
[7] Ecco, la lettiga di Salomone: sessanta uomini prodi le stanno intorno, tra i più valorosi d'Israele.
[8] Tutti sanno maneggiare la spada, esperti nella guerra; ognuno porta la spada al fianco contro il terrore della notte.
[9] Un baldacchino si è fatto il re Salomone con legno del Libano.
[10] Le sue colonne le ha fatte d'argento, d'oro la sua spalliera; il suo seggio è di porpora, il suo interno è un ricamo d'amore delle figlie di Gerusalemme.
[11] Uscite, figlie di Sion, guardate il re Salomone con la corona di cui lo cinse sua madre nel giorno delle sue nozze, giorno di letizia del suo cuore.

{4}
[1] Quanto sei bella, amata mia, quanto sei bella!
Gli occhi tuoi sono colombe, dietro il tuo velo.
Le tue chiome sono come un gregge di capre, che scendono dal monte Gàlaad.
[2] I tuoi denti come un gregge di pecore tosate, che risalgono dal bagno; tutte hanno gemelli, nessuna di loro è senza figli.
[3] Come nastro di porpora le tue labbra, la tua bocca è piena di fascino; come spicchio di melagrana è la tua tempia dietro il tuo velo.
[4] Il tuo collo è come la torre di Davide, costruita a strati.
Mille scudi vi sono appesi, tutte armature di eroi.
[5] I tuoi seni sono come due cerbiatti, gemelli di una gazzella, che pascolano tra i gigli.
[6] Prima che spiri la brezza del giorno e si allunghino le ombre, me ne andrò sul monte della mirra e sul colle dell'incenso.
[7] Tutta bella sei tu, amata mia, e in te non vi è difetto.
[8] Vieni dal Libano, o sposa, vieni dal Libano, vieni!
Scendi dalla vetta dell'Amana, dalla cima del Senir e dell'Ermon, dalle spelonche dei leoni, dai monti dei leopardi.
[9] Tu mi hai rapito il cuore, sorella mia, mia sposa, tu mi hai rapito il cuore con un solo tuo sguardo, con una perla sola della tua collana!
[10] Quanto è soave il tuo amore, sorella mia, mia sposa, quanto più inebriante del vino è il tuo amore, e il profumo dei tuoi unguenti, più di ogni balsamo.
[11] Le tue labbra stillano nettare, o sposa, c'è miele e latte sotto la tua lingua e il profumo delle tue vesti è come quello del Libano.
[12] Giardino chiuso tu sei, sorella mia, mia sposa, sorgente chiusa, fontana sigillata.
[13] I tuoi germogli sono un paradiso di melagrane, con i frutti più squisiti, alberi di cipro e nardo, [14] nardo e zafferano, cannella e cinnamòmo, con ogni specie di alberi d'incenso, mirra e àloe, con tutti gli aromi migliori.
[15] Fontana che irrora i giardini, pozzo d'acque vive che sgorgano dal Libano.
[16] Àlzati, vento del settentrione, vieni, vieni vento del meridione, soffia nel mio giardino, si effondano i suoi aromi.
Venga l'amato mio nel suo giardino e ne mangi i frutti squisiti.

{5}
[1] Sono venuto nel mio giardino, sorella mia, mia sposa, e raccolgo la mia mirra e il mio balsamo; mangio il mio favo e il mio miele, bevo il mio vino e il mio latte.
Mangiate, amici, bevete; inebriatevi d'amore.
[2] Mi sono addormentata, ma veglia il mio cuore.
Un rumore! La voce del mio amato che bussa: «Aprimi, sorella mia, mia amica, mia colomba, mio tutto; perché il mio capo è madido di rugiada, i miei riccioli di gocce notturne».
[3] «Mi sono tolta la veste; come indossarla di nuovo?
Mi sono lavata i piedi; come sporcarli di nuovo?».
[4] L'amato mio ha introdotto la mano nella fessura e le mie viscere fremettero per lui.
[5] Mi sono alzata per aprire al mio amato e le mie mani stillavano mirra; fluiva mirra dalle mie dita sulla maniglia del chiavistello.
[6] Ho aperto allora all'amato mio, ma l'amato mio se n'era andato, era scomparso.
Io venni meno, per la sua scomparsa; l'ho cercato, ma non l'ho trovato, l'ho chiamato, ma non mi ha risposto.
[7] Mi hanno incontrata le guardie che fanno la ronda in città; mi hanno percossa, mi hanno ferita, mi hanno tolto il mantello le guardie delle mura.
[8] Io vi scongiuro, figlie di Gerusalemme, se trovate l'amato mio che cosa gli racconterete?
Che sono malata d'amore!
[9] Che cosa ha il tuo amato più di ogni altro, tu che sei bellissima tra le donne?
Che cosa ha il tuo amato più di ogni altro, perché così ci scongiuri?
[10] L'amato mio è bianco e vermiglio, riconoscibile fra una miriade.
[11] Il suo capo è oro, oro puro, i suoi riccioli sono grappoli di palma, neri come il corvo.
[12] I suoi occhi sono come colombe su ruscelli d'acqua; i suoi denti si bagnano nel latte, si posano sui bordi.
[13] Le sue guance sono come aiuole di balsamo dove crescono piante aromatiche, le sue labbra sono gigli che stillano fluida mirra.
[14] Le sue mani sono anelli d'oro, incastonati di gemme di Tarsis.
Il suo ventre è tutto d'avorio, tempestato di zaffiri.
[15] Le sue gambe, colonne di alabastro, posate su basi d'oro puro.
Il suo aspetto è quello del Libano, magnifico come i cedri.
[16] Dolcezza è il suo palato; egli è tutto delizie!
Questo è l'amato mio, questo l'amico mio, o figlie di Gerusalemme.

{6}
[1] Dov'è andato il tuo amato, tu che sei bellissima tra le donne?
Dove ha diretto i suoi passi il tuo amato, perché lo cerchiamo con te?
[2] L'amato mio è sceso nel suo giardino fra le aiuole di balsamo, a pascolare nei giardini e a cogliere gigli.
[3] Io sono del mio amato e il mio amato è mio; egli pascola tra i gigli.
[4] Tu sei bella, amica mia, come la città di Tirsa, incantevole come Gerusalemme, terribile come un vessillo di guerra.
[5] Distogli da me i tuoi occhi, perché mi sconvolgono.
Le tue chiome sono come un gregge di capre che scendono dal Gàlaad.
[6] I tuoi denti come un gregge di pecore che risalgono dal bagno; tutte hanno gemelli, nessuna di loro è senza figli.
[7] Come spicchio di melagrana è la tua tempia, dietro il tuo velo.
[8] Siano pure sessanta le mogli del re, ottanta le concubine, innumerevoli le ragazze!
[9] Ma unica è la mia colomba, il mio tutto, unica per sua madre, la preferita di colei che l'ha generata.
La vedono le giovani e la dicono beata.
Le regine e le concubine la coprono di lodi: [10] «Chi è costei che sorge come l'aurora, bella come la luna, fulgida come il sole, terribile come un vessillo di guerra?».
[11] Nel giardino dei noci io sono sceso, per vedere i germogli della valle e osservare se la vite metteva gemme e i melograni erano in fiore.
[12] Senza che me ne accorgessi, il desiderio mi ha posto sul cocchio del principe del mio popolo.

{7}
[1] Vòltati, vòltati, Sulammita, vòltati, vòltati: vogliamo ammirarti.
Che cosa volete ammirare nella Sulammita durante la danza a due cori?
[2] Come sono belli i tuoi piedi nei sandali, figlia di principe!
Le curve dei tuoi fianchi sono come monili, opera di mani d'artista.
[3] Il tuo ombelico è una coppa rotonda che non manca mai di vino aromatico.
Il tuo ventre è un covone di grano, circondato da gigli.
[4] I tuoi seni sono come due cerbiatti, gemelli di una gazzella.
[5] Il tuo collo come una torre d'avorio, i tuoi occhi come le piscine di Chesbon presso la porta di Bat-Rabbìm, il tuo naso come la torre del Libano che guarda verso Damasco.
[6] Il tuo capo si erge su di te come il Carmelo e la chioma del tuo capo è come porpora; un re è tutto preso dalle tue trecce.
[7] Quanto sei bella e quanto sei graziosa, o amore, piena di delizie!
[8] La tua statura è slanciata come una palma e i tuoi seni sembrano grappoli.
[9] Ho detto: «Salirò sulla palma, coglierò i grappoli di datteri».
Siano per me i tuoi seni come grappoli d'uva e il tuo respiro come profumo di mele.
[10] Il tuo palato è come vino squisito, che scorre morbidamente verso di me e fluisce sulle labbra e sui denti!
[11] Io sono del mio amato e il suo desiderio è verso di me.
[12] Vieni, amato mio, andiamo nei campi, passiamo la notte nei villaggi.
[13] Di buon mattino andremo nelle vigne; vedremo se germoglia la vite, se le gemme si schiudono, se fioriscono i melograni: là ti darò il mio amore!
[14] Le mandragore mandano profumo; alle nostre porte c'è ogni specie di frutti squisiti, freschi e secchi: amato mio, li ho conservati per te.

{8}
[1] Come vorrei che tu fossi mio fratello, allattato al seno di mia madre!
Incontrandoti per strada ti potrei baciare senza che altri mi disprezzi.
[2] Ti condurrei, ti introdurrei nella casa di mia madre; tu mi inizieresti all'arte dell'amore.
Ti farei bere vino aromatico e succo del mio melograno.
[3] La sua sinistra è sotto il mio capo e la sua destra mi abbraccia.
[4] Io vi scongiuro, figlie di Gerusalemme, non destate, non scuotete dal sonno l'amore, finché non lo desideri.
[5] Chi sta salendo dal deserto, appoggiata al suo amato?
Sotto il melo ti ho svegliato; là dove ti concepì tua madre, là dove ti concepì colei che ti ha partorito.
[6] Mettimi come sigillo sul tuo cuore, come sigillo sul tuo braccio; perché forte come la morte è l'amore, tenace come il regno dei morti è la passione: le sue vampe sono vampe di fuoco, una fiamma divina!
[7] Le grandi acque non possono spegnere l'amore né i fiumi travolgerlo.
Se uno desse tutte le ricchezze della sua casa in cambio dell'amore, non ne avrebbe che disprezzo.
[8] Una sorella piccola abbiamo, e ancora non ha seni.
Che faremo per la nostra sorella nel giorno in cui si parlerà di lei?
[9] Se fosse un muro, le costruiremmo sopra una merlatura d'argento; se fosse una porta, la rafforzeremmo con tavole di cedro.
[10] Io sono un muro e i miei seni sono come torri!
Così io sono ai suoi occhi come colei che procura pace!
[11] Salomone aveva una vigna a Baal-Amon; egli affidò la vigna ai custodi.
Ciascuno gli doveva portare come suo frutto mille pezzi d'argento.
[12] La mia vigna, proprio la mia, mi sta davanti: tieni pure, Salomone, i mille pezzi d'argento e duecento per i custodi dei suoi frutti!
[13] Tu che abiti nei giardini, i compagni ascoltano la tua voce: fammela sentire.
[14] Fuggi, amato mio, simile a gazzella o a cerbiatto sopra i monti dei balsami!
# Sapienza

{1}
[1] Amate la giustizia, voi giudici della terra, pensate al Signore con bontà d'animo e cercatelo con cuore semplice.
[2] Egli infatti si fa trovare da quelli che non lo mettono alla prova, e si manifesta a quelli che non diffidano di lui.
[3] I ragionamenti distorti separano da Dio; ma la potenza, messa alla prova, spiazza gli stolti.
[4] La sapienza non entra in un'anima che compie il male né abita in un corpo oppresso dal peccato.
[5] Il santo spirito, che ammaestra, fugge ogni inganno, si tiene lontano dai discorsi insensati e viene scacciato al sopraggiungere dell'ingiustizia.
[6] La sapienza è uno spirito che ama l'uomo, e tuttavia non lascia impunito il bestemmiatore per i suoi discorsi, perché Dio è testimone dei suoi sentimenti, conosce bene i suoi pensieri e ascolta ogni sua parola.
[7] Lo spirito del Signore riempie la terra e, tenendo insieme ogni cosa, ne conosce la voce.
[8] Per questo non può nascondersi chi pronuncia cose ingiuste, né lo risparmierà la giustizia vendicatrice.
[9] Si indagherà infatti sui propositi dell'empio, il suono delle sue parole giungerà fino al Signore a condanna delle sue iniquità, [10] perché un orecchio geloso ascolta ogni cosa, perfino il sussurro delle mormorazioni non gli resta segreto.
[11] Guardatevi dunque da inutili mormorazioni, preservate la lingua dalla maldicenza, perché neppure una parola segreta sarà senza effetto; una bocca menzognera uccide l'anima.
[12] Non affannatevi a cercare la morte con gli errori della vostra vita, non attiratevi la rovina con le opere delle vostre mani, [13] perché Dio non ha creato la morte e non gode per la rovina dei viventi.
[14] Egli infatti ha creato tutte le cose perché esistano; le creature del mondo sono portatrici di salvezza, in esse non c'è veleno di morte, né il regno dei morti è sulla terra.
[15] La giustizia infatti è immortale.
[16] Ma gli empi invocano su di sé la morte con le opere e con le parole; ritenendola amica, si struggono per lei e con essa stringono un patto, perché sono degni di appartenerle.

{2}
[1] Dicono fra loro sragionando: «La nostra vita è breve e triste; non c'è rimedio quando l'uomo muore, e non si conosce nessuno che liberi dal regno dei morti.
[2] Siamo nati per caso e dopo saremo come se non fossimo stati: è un fumo il soffio delle nostre narici, il pensiero è una scintilla nel palpito del nostro cuore, [3] spenta la quale, il corpo diventerà cenere e lo spirito svanirà come aria sottile.
[4] Il nostro nome cadrà, con il tempo, nell'oblio e nessuno ricorderà le nostre opere.
La nostra vita passerà come traccia di nuvola, si dissolverà come nebbia messa in fuga dai raggi del sole e abbattuta dal suo calore.
[5] Passaggio di un'ombra è infatti la nostra esistenza e non c'è ritorno quando viene la nostra fine, poiché il sigillo è posto e nessuno torna indietro.
[6] Venite dunque e godiamo dei beni presenti, gustiamo delle creature come nel tempo della giovinezza!
[7] Saziamoci di vino pregiato e di profumi, non ci sfugga alcun fiore di primavera, [8] coroniamoci di boccioli di rosa prima che avvizziscano; [9] nessuno di noi sia escluso dalle nostre dissolutezze.
Lasciamo dappertutto i segni del nostro piacere, perché questo ci spetta, questa è la nostra parte.
[10] Spadroneggiamo sul giusto, che è povero, non risparmiamo le vedove, né abbiamo rispetto per la canizie di un vecchio attempato.
[11] La nostra forza sia legge della giustizia, perché la debolezza risulta inutile.
[12] Tendiamo insidie al giusto, che per noi è d'incomodo e si oppone alle nostre azioni; ci rimprovera le colpe contro la legge e ci rinfaccia le trasgressioni contro l'educazione ricevuta.
[13] Proclama di possedere la conoscenza di Dio e chiama se stesso figlio del Signore.
[14] È diventato per noi una condanna dei nostri pensieri; ci è insopportabile solo al vederlo, [15] perché la sua vita non è come quella degli altri, e del tutto diverse sono le sue strade.
[16] Siamo stati considerati da lui moneta falsa, e si tiene lontano dalle nostre vie come da cose impure.
Proclama beata la sorte finale dei giusti e si vanta di avere Dio per padre.
[17] Vediamo se le sue parole sono vere, consideriamo ciò che gli accadrà alla fine.
[18] Se infatti il giusto è figlio di Dio, egli verrà in suo aiuto e lo libererà dalle mani dei suoi avversari.
[19] Mettiamolo alla prova con violenze e tormenti, per conoscere la sua mitezza e saggiare il suo spirito di sopportazione.
[20] Condanniamolo a una morte infamante, perché, secondo le sue parole, il soccorso gli verrà».
[21] Hanno pensato così, ma si sono sbagliati; la loro malizia li ha accecati.
[22] Non conoscono i misteriosi segreti di Dio, non sperano ricompensa per la rettitudine né credono a un premio per una vita irreprensibile.
[23] Sì, Dio ha creato l'uomo per l'incorruttibilità, lo ha fatto immagine della propria natura.
[24] Ma per l'invidia del diavolo la morte è entrata nel mondo e ne fanno esperienza coloro che le appartengono.

{3}
[1] Le anime dei giusti, invece, sono nelle mani di Dio, nessun tormento li toccherà.
[2] Agli occhi degli stolti parve che morissero, la loro fine fu ritenuta una sciagura, [3] la loro partenza da noi una rovina, ma essi sono nella pace.
[4] Anche se agli occhi degli uomini subiscono castighi, la loro speranza resta piena d'immortalità.
[5] In cambio di una breve pena riceveranno grandi benefici, perché Dio li ha provati e li ha trovati degni di sé; [6] li ha saggiati come oro nel crogiuolo e li ha graditi come l'offerta di un olocausto.
[7] Nel giorno del loro giudizio risplenderanno, come scintille nella stoppia correranno qua e là.
[8] Governeranno le nazioni, avranno potere sui popoli e il Signore regnerà per sempre su di loro.
[9] Coloro che confidano in lui comprenderanno la verità, i fedeli nell'amore rimarranno presso di lui, perché grazia e misericordia sono per i suoi eletti.
[10] Ma gli empi riceveranno una pena conforme ai loro pensieri; non hanno avuto cura del giusto e si sono allontanati dal Signore.
[11] Infatti è infelice chi disprezza la sapienza e l'educazione.
Vana è la loro speranza e le loro fatiche inutili, le loro opere sono senza frutto.
[12] Le loro mogli sono insensate, cattivi i loro figli, maledetta la loro progenie.
[13] Felice invece è la sterile incorrotta, che non ha conosciuto unione peccaminosa: avrà il frutto quando le anime saranno visitate.
[14] E felice l'eunuco la cui mano non ha fatto nulla d'ingiusto e non ha pensato male del Signore: riceverà una ricompensa privilegiata per la sua fedeltà, una sorte più ambita nel tempio del Signore.
[15] Poiché glorioso è il frutto delle opere buone e la radice della saggezza non conosce imperfezioni.
[16] I figli degli adulteri non giungeranno a maturità, il seme di un'unione illegittima scomparirà.
[17] Anche se avranno lunga vita, non saranno tenuti in alcun conto, e, infine, la loro vecchiaia sarà senza onore.
[18] Se poi moriranno presto, non avranno speranza né conforto nel giorno del giudizio, [19] poiché dura è la fine di una generazione ingiusta.

{4}
[1] Meglio essere senza figli e possedere la virtù, perché nel ricordo di questa c'è immortalità: essa è riconosciuta da Dio e dagli uomini.
[2] Presente, è imitata, assente, viene rimpianta; incoronata, trionfa in eterno, avendo vinto, in gara, premi incontaminati.
[3] La numerosa discendenza degli empi non servirà a nulla e dai suoi polloni spuri non metterà profonde radici né si consoliderà su una base sicura; [4] anche se, a suo tempo, essa ramifica, non essendo ben piantata, sarà scossa dal vento e sradicata dalla violenza delle bufere.
[5] Saranno spezzati i ramoscelli ancora deboli; il loro frutto sarà inutile, acerbo da mangiare, e non servirà a nulla.
[6] Infatti i figli nati da sonni illegittimi saranno testimoni della malvagità dei genitori, quando su di essi si aprirà l'inchiesta.
[7] Il giusto, anche se muore prematuramente, si troverà in un luogo di riposo.
[8] Vecchiaia veneranda non è quella longeva, né si misura con il numero degli anni; [9] ma canizie per gli uomini è la saggezza, età senile è una vita senza macchia.
[10] Divenuto caro a Dio, fu amato da lui e, poiché viveva fra peccatori, fu portato altrove.
[11] Fu rapito, perché la malvagità non alterasse la sua intelligenza o l'inganno non seducesse la sua anima, [12] poiché il fascino delle cose frivole oscura tutto ciò che è bello e il turbine della passione perverte un animo senza malizia.
[13] Giunto in breve alla perfezione, ha conseguito la pienezza di tutta una vita.
[14] La sua anima era gradita al Signore, perciò si affrettò a uscire dalla malvagità.
La gente vide ma non capì, non ha riflettuto su un fatto così importante: [15] grazia e misericordia sono per i suoi eletti e protezione per i suoi santi.
[16] Il giusto, da morto, condannerà gli empi ancora in vita; una giovinezza, giunta in breve alla conclusione, condannerà gli empi, pur carichi di anni.
[17] Infatti vedranno la fine del saggio, ma non capiranno ciò che Dio aveva deciso a suo riguardo né per quale scopo il Signore l'aveva posto al sicuro.
[18] Vedranno e disprezzeranno, ma il Signore li deriderà.
[19] Infine diventeranno come un cadavere disonorato, oggetto di scherno fra i morti, per sempre.
Dio infatti li precipiterà muti, a capofitto, e li scuoterà dalle fondamenta; saranno del tutto rovinati, si troveranno tra dolori e il loro ricordo perirà.
[20] Si presenteranno tremanti al rendiconto dei loro peccati; le loro iniquità si ergeranno contro di loro per accusarli.

{5}
[1] Allora il giusto starà con grande fiducia di fronte a coloro che lo hanno perseguitato e a quelli che hanno disprezzato le sue sofferenze.
[2] Alla sua vista saranno presi da terribile spavento, stupiti per la sua sorprendente salvezza.
[3] Pentiti, diranno tra loro, gemendo con animo angosciato: [4] «Questi è colui che noi una volta abbiamo deriso e, stolti, abbiamo preso a bersaglio del nostro scherno; abbiamo considerato una pazzia la sua vita e la sua morte disonorevole.
[5] Come mai è stato annoverato tra i figli di Dio e la sua eredità è ora tra i santi?
[6] Abbiamo dunque abbandonato la via della verità, la luce della giustizia non ci ha illuminati e il sole non è sorto per noi.
[7] Ci siamo inoltrati per sentieri iniqui e rovinosi, abbiamo percorso deserti senza strade, ma non abbiamo conosciuto la via del Signore.
[8] Quale profitto ci ha dato la superbia?
Quale vantaggio ci ha portato la ricchezza con la spavalderia?
[9] Tutto questo è passato come ombra e come notizia fugace, [10] come una nave che solca un mare agitato, e, una volta passata, di essa non si trova più traccia né scia della sua carena sulle onde; [11] oppure come quando un uccello attraversa l'aria e non si trova alcun segno del suo volo: l'aria leggera, percossa dal battito delle ali e divisa dalla forza dello slancio, è attraversata dalle ali in movimento, ma dopo non si trova segno del suo passaggio; [12] o come quando, scoccata una freccia verso il bersaglio, l'aria si divide e ritorna subito su se stessa e della freccia non si riconosce tragitto.
[13] Così anche noi, appena nati, siamo già come scomparsi, non avendo da mostrare alcun segno di virtù; ci siamo consumati nella nostra malvagità».
[14] La speranza dell'empio è come pula portata dal vento, come schiuma leggera sospinta dalla tempesta; come fumo dal vento è dispersa, si dilegua come il ricordo dell'ospite di un solo giorno.
[15] I giusti al contrario vivono per sempre, la loro ricompensa è presso il Signore e di essi ha cura l'Altissimo.
[16] Per questo riceveranno una magnifica corona regale, un bel diadema dalle mani del Signore, perché li proteggerà con la destra, con il braccio farà loro da scudo.
[17] Egli prenderà per armatura il suo zelo e userà come arma il creato per punire i nemici, [18] indosserà la giustizia come corazza e si metterà come elmo un giudizio imparziale, [19] prenderà come scudo la santità invincibile, [20] affilerà la sua collera inesorabile come spada e l'universo combatterà con lui contro gli insensati.
[21] Partiranno ben dirette le saette dei lampi e dalle nubi, come da un arco ben teso, balzeranno al bersaglio; [22] dalla sua fionda saranno scagliati chicchi di grandine pieni di furore.
Si metterà in fermento contro di loro l'acqua del mare e i fiumi li travolgeranno senza pietà.
[23] Si scatenerà contro di loro un vento impetuoso e come un uragano li travolgerà.
L'iniquità renderà deserta tutta la terra e la malvagità rovescerà i troni dei potenti.

{6}
[1] Ascoltate dunque, o re, e cercate di comprendere; imparate, o governanti di tutta la terra.
[2] Porgete l'orecchio, voi dominatori di popoli, che siete orgogliosi di comandare su molte nazioni.
[3] Dal Signore vi fu dato il potere e l'autorità dall'Altissimo; egli esaminerà le vostre opere e scruterà i vostri propositi: [4] pur essendo ministri del suo regno, non avete governato rettamente né avete osservato la legge né vi siete comportati secondo il volere di Dio.
[5] Terribile e veloce egli piomberà su di voi, poiché il giudizio è severo contro coloro che stanno in alto.
[6] Gli ultimi infatti meritano misericordia, ma i potenti saranno vagliati con rigore.
[7] Il Signore dell'universo non guarderà in faccia a nessuno, non avrà riguardi per la grandezza, perché egli ha creato il piccolo e il grande e a tutti provvede in egual modo.
[8] Ma sui dominatori incombe un'indagine inflessibile.
[9] Pertanto a voi, o sovrani, sono dirette le mie parole, perché impariate la sapienza e non cadiate in errore.
[10] Chi custodisce santamente le cose sante sarà riconosciuto santo, e quanti le avranno apprese vi troveranno una difesa.
[11] Bramate, pertanto, le mie parole, desideratele e ne sarete istruiti.
[12] La sapienza è splendida e non sfiorisce, facilmente si lascia vedere da coloro che la amano e si lascia trovare da quelli che la cercano.
[13] Nel farsi conoscere previene coloro che la desiderano.
[14] Chi si alza di buon mattino per cercarla non si affaticherà, la troverà seduta alla sua porta.
[15] Riflettere su di lei, infatti, è intelligenza perfetta, chi veglia a causa sua sarà presto senza affanni; [16] poiché lei stessa va in cerca di quelli che sono degni di lei, appare loro benevola per le strade e in ogni progetto va loro incontro.
[17] Suo principio più autentico è il desiderio di istruzione, l'anelito per l'istruzione è amore, [18] l'amore per lei è osservanza delle sue leggi, il rispetto delle leggi è garanzia di incorruttibilità [19] e l'incorruttibilità rende vicini a Dio.
[20] Dunque il desiderio della sapienza innalza al regno.
[21] Se dunque, dominatori di popoli, vi compiacete di troni e di scettri, onorate la sapienza, perché possiate regnare sempre.
[22] Annuncerò che cos'è la sapienza e com'è nata, non vi terrò nascosti i suoi segreti, ma fin dalle origini ne ricercherò le tracce, metterò in chiaro la conoscenza di lei, non mi allontanerò dalla verità.
[23] Non mi farò compagno di chi si consuma d'invidia, perché costui non avrà nulla in comune con la sapienza.
[24] Il gran numero di sapienti è salvezza per il mondo, un re prudente è la sicurezza del popolo.
[25] Lasciatevi dunque ammaestrare dalle mie parole e ne trarrete profitto.

{7}
[1] Anch'io sono un uomo mortale uguale a tutti, discendente del primo uomo plasmato con la terra.
La mia carne fu modellata nel grembo di mia madre, [2] nello spazio di dieci mesi ho preso consistenza nel sangue, dal seme d'un uomo e dal piacere compagno del sonno.
[3] Anch'io alla nascita ho respirato l'aria comune e sono caduto sulla terra dove tutti soffrono allo stesso modo; come per tutti, il pianto fu la mia prima voce.
[4] Fui allevato in fasce e circondato di cure; [5] nessun re ebbe un inizio di vita diverso.
[6] Una sola è l'entrata di tutti nella vita e uguale ne è l'uscita.
[7] Per questo pregai e mi fu elargita la prudenza, implorai e venne in me lo spirito di sapienza.
[8] La preferii a scettri e a troni, stimai un nulla la ricchezza al suo confronto, [9] non la paragonai neppure a una gemma inestimabile, perché tutto l'oro al suo confronto è come un po' di sabbia e come fango sarà valutato di fronte a lei l'argento.
[10] L'ho amata più della salute e della bellezza, ho preferito avere lei piuttosto che la luce, perché lo splendore che viene da lei non tramonta.
[11] Insieme a lei mi sono venuti tutti i beni; nelle sue mani è una ricchezza incalcolabile.
[12] Ho gioito di tutto ciò, perché lo reca la sapienza, ma ignoravo che ella è madre di tutto questo.
[13] Ciò che senza astuzia ho imparato, senza invidia lo comunico, non nascondo le sue ricchezze.
[14] Ella è infatti un tesoro inesauribile per gli uomini; chi lo possiede ottiene l'amicizia con Dio, è a lui raccomandato dai frutti della sua educazione.
[15] Mi conceda Dio di parlare con intelligenza e di riflettere in modo degno dei doni ricevuti, perché egli stesso è la guida della sapienza e dirige i sapienti.
[16] Nelle sue mani siamo noi e le nostre parole, ogni sorta di conoscenza e ogni capacità operativa.
[17] Egli stesso mi ha concesso la conoscenza autentica delle cose, per comprendere la struttura del mondo e la forza dei suoi elementi, [18] il principio, la fine e il mezzo dei tempi, l'alternarsi dei solstizi e il susseguirsi delle stagioni, [19] i cicli dell'anno e la posizione degli astri, [20] la natura degli animali e l'istinto delle bestie selvatiche, la forza dei venti e i ragionamenti degli uomini, la varietà delle piante e le proprietà delle radici.
[21] Ho conosciuto tutte le cose nascoste e quelle manifeste, perché mi ha istruito la sapienza, artefice di tutte le cose.
[22] In lei c'è uno spirito intelligente, santo, unico, molteplice, sottile, agile, penetrante, senza macchia, schietto, inoffensivo, amante del bene, pronto, [23] libero, benefico, amico dell'uomo, stabile, sicuro, tranquillo, che può tutto e tutto controlla, che penetra attraverso tutti gli spiriti intelligenti, puri, anche i più sottili.
[24] La sapienza è più veloce di qualsiasi movimento, per la sua purezza si diffonde e penetra in ogni cosa.
[25] È effluvio della potenza di Dio, emanazione genuina della gloria dell'Onnipotente; per questo nulla di contaminato penetra in essa.
[26] È riflesso della luce perenne, uno specchio senza macchia dell'attività di Dio e immagine della sua bontà.
[27] Sebbene unica, può tutto; pur rimanendo in se stessa, tutto rinnova e attraverso i secoli, passando nelle anime sante, prepara amici di Dio e profeti.
[28] Dio infatti non ama se non chi vive con la sapienza.
[29] Ella in realtà è più radiosa del sole e supera ogni costellazione, paragonata alla luce risulta più luminosa; [30] a questa, infatti, succede la notte, ma la malvagità non prevale sulla sapienza.

{8}
[1] La sapienza si estende vigorosa da un'estremità all'altra e governa a meraviglia l'universo.
[2] È lei che ho amato e corteggiato fin dalla mia giovinezza, ho bramato di farla mia sposa, mi sono innamorato della sua bellezza.
[3] Ella manifesta la sua nobile origine vivendo in comunione con Dio, poiché il Signore dell'universo l'ha amata; [4] infatti è iniziata alla scienza di Dio e discerne le sue opere.
[5] Se la ricchezza è un bene desiderabile in vita, che cosa c'è di più ricco della sapienza, che opera tutto?
[6] Se è la prudenza ad agire, chi più di lei è artefice di quanto esiste?
[7] Se uno ama la giustizia, le virtù sono il frutto delle sue fatiche.
Ella infatti insegna la temperanza e la prudenza, la giustizia e la fortezza, delle quali nulla è più utile agli uomini durante la vita.
[8] Se uno desidera anche un'esperienza molteplice, ella conosce le cose passate e intravede quelle future, conosce le sottigliezze dei discorsi e le soluzioni degli enigmi, comprende in anticipo segni e prodigi e anche le vicende dei tempi e delle epoche.
[9] Ho dunque deciso di dividere con lei la mia vita, certo che mi sarebbe stata consigliera di buone azioni e conforto nelle preoccupazioni e nel dolore.
[10] Per lei avrò gloria tra le folle e, anche se giovane, onore presso gli anziani.
[11] Sarò trovato perspicace nel giudicare, sarò ammirato di fronte ai potenti.
[12] Se tacerò, resteranno in attesa, se parlerò, mi presteranno attenzione, e se mi dilungo nel parlare, si tapperanno la bocca.
[13] Grazie a lei avrò l'immortalità e lascerò un ricordo eterno a quelli che verranno dopo di me.
[14] Governerò popoli, e nazioni mi saranno soggette.
[15] Sentendo parlare di me, crudeli tiranni si spaventeranno; mi mostrerò buono con il popolo e coraggioso in guerra.
[16] Ritornato a casa, riposerò vicino a lei, perché la sua compagnia non dà amarezza, né dolore il vivere con lei, ma contentezza e gioia.
[17] Riflettendo su queste cose dentro di me e pensando in cuor mio che nella parentela con la sapienza c'è l'immortalità [18] e grande godimento vi è nella sua amicizia e nel lavoro delle sue mani sta una ricchezza inesauribile e nell'assidua compagnia di lei c'è la prudenza e fama nel conversare con lei, andavo cercando il modo di prenderla con me.
[19] Ero un ragazzo di nobile indole, ebbi in sorte un'anima buona [20] o piuttosto, essendo buono, ero entrato in un corpo senza macchia.
[21] Sapendo che non avrei ottenuto la sapienza in altro modo, se Dio non me l'avesse concessa - ed è già segno di saggezza sapere da chi viene tale dono -, mi rivolsi al Signore e lo pregai, dicendo con tutto il mio cuore:

{9}
[1] «Dio dei padri e Signore della misericordia, che tutto hai creato con la tua parola, [2] e con la tua sapienza hai formato l'uomo perché dominasse sulle creature che tu hai fatto, [3] e governasse il mondo con santità e giustizia ed esercitasse il giudizio con animo retto, [4] dammi la sapienza, che siede accanto a te in trono, e non mi escludere dal numero dei tuoi figli, [5] perché io sono tuo schiavo e figlio della tua schiava, uomo debole e dalla vita breve, incapace di comprendere la giustizia e le leggi.
[6] Se qualcuno fra gli uomini fosse perfetto, privo della sapienza che viene da te, sarebbe stimato un nulla.
[7] Tu mi hai prescelto come re del tuo popolo e giudice dei tuoi figli e delle tue figlie; [8] mi hai detto di costruirti un tempio sul tuo santo monte, un altare nella città della tua dimora, immagine della tenda santa che ti eri preparata fin da principio.
[9] Con te è la sapienza che conosce le tue opere, che era presente quando creavi il mondo; lei sa quel che piace ai tuoi occhi e ciò che è conforme ai tuoi decreti.
[10] Inviala dai cieli santi, mandala dal tuo trono glorioso, perché mi assista e mi affianchi nella mia fatica e io sappia ciò che ti è gradito.
[11] Ella infatti tutto conosce e tutto comprende: mi guiderà con prudenza nelle mie azioni e mi proteggerà con la sua gloria.
[12] Così le mie opere ti saranno gradite; io giudicherò con giustizia il tuo popolo e sarò degno del trono di mio padre.
[13] Quale uomo può conoscere il volere di Dio?
Chi può immaginare che cosa vuole il Signore?
[14] I ragionamenti dei mortali sono timidi e incerte le nostre riflessioni, [15] perché un corpo corruttibile appesantisce l'anima e la tenda d'argilla opprime una mente piena di preoccupazioni.
[16] A stento immaginiamo le cose della terra, scopriamo con fatica quelle a portata di mano; ma chi ha investigato le cose del cielo?
[17] Chi avrebbe conosciuto il tuo volere, se tu non gli avessi dato la sapienza e dall'alto non gli avessi inviato il tuo santo spirito?
[18] Così vennero raddrizzati i sentieri di chi è sulla terra; gli uomini furono istruiti in ciò che ti è gradito e furono salvati per mezzo della sapienza».

{10}
[1] Ella protesse il padre del mondo, plasmato per primo, che era stato creato solo, lo sollevò dalla sua caduta [2] e gli diede la forza per dominare tutte le cose.
[3] Ma un ingiusto, allontanatosi da lei nella sua collera, si rovinò con il suo furore fratricida.
[4] La sapienza salvò di nuovo la terra sommersa per propria colpa, pilotando il giusto su un semplice legno.
[5] Quando i popoli furono confusi, unanimi nella loro malvagità, ella riconobbe il giusto, lo conservò davanti a Dio senza macchia e lo mantenne forte nonostante la sua tenerezza per il figlio.
[6] Mentre perivano gli empi, ella liberò un giusto che fuggiva il fuoco caduto sulle cinque città.
[7] A testimonianza di quella malvagità esiste ancora una terra desolata, fumante, alberi che producono frutti immaturi e, a memoria di un'anima incredula, s'innalza una colonna di sale.
[8] Essi infatti, incuranti della sapienza, non solo subirono il danno di non conoscere il bene, ma lasciarono anche ai viventi un ricordo di insipienza, perché nelle cose in cui sbagliarono non potessero rimanere nascosti.
[9] La sapienza invece liberò dalle sofferenze coloro che la servivano.
[10] Per diritti sentieri ella guidò il giusto in fuga dall'ira del fratello, gli mostrò il regno di Dio e gli diede la conoscenza delle cose sante; lo fece prosperare nelle fatiche e rese fecondo il suo lavoro.
[11] Lo assistette contro l'ingordigia dei suoi oppressori e lo rese ricco; [12] lo custodì dai nemici, lo protesse da chi lo insidiava, gli assegnò la vittoria in una lotta dura, perché sapesse che più potente di tutto è la pietà.
[13] Ella non abbandonò il giusto venduto, ma lo liberò dal peccato.
[14] Scese con lui nella prigione, non lo abbandonò mentre era in catene, finché gli procurò uno scettro regale e l'autorità su coloro che dominavano sopra di lui; mostrò che i suoi accusatori erano bugiardi e gli diede una gloria eterna.
[15] Ella liberò il popolo santo e la stirpe senza macchia da una nazione di oppressori.
[16] Entrò nell'anima di un servo del Signore e con prodigi e segni tenne testa a re terribili.
[17] Diede ai santi la ricompensa delle loro pene, li guidò per una strada meravigliosa, divenne per loro riparo di giorno e luce di stelle nella notte.
[18] Fece loro attraversare il Mar Rosso e li guidò attraverso acque abbondanti; [19] sommerse invece i loro nemici e li rigettò dal fondo dell'abisso.
[20] Per questo i giusti depredarono gli empi e celebrarono, o Signore, il tuo nome che è santo, e lodarono concordi la tua mano che combatteva per loro, [21] perché la sapienza aveva aperto la bocca dei muti e aveva reso chiara la lingua dei bambini.

{11}
[1] La sapienza favorì le loro imprese per mezzo di un santo profeta.
[2] Attraversarono un deserto inospitale, fissarono le tende in terreni impraticabili, [3] resistettero agli avversari, respinsero i nemici.
[4] Ebbero sete e ti invocarono e fu data loro acqua da una rupe scoscesa, rimedio alla sete da una dura roccia.
[5] Ciò che era servito a punire i loro nemici, per loro, nel bisogno, fu strumento di favori.
[6] Invece dello sgorgare perenne di un fiume, reso torbido da putrido sangue [7] in punizione di un decreto infanticida, contro ogni speranza tu desti loro acqua abbondante, [8] mostrando attraverso la sete di allora come avevi punito i loro avversari.
[9] Difatti, messi alla prova, sebbene puniti con misericordia, compresero come gli empi, giudicati nella collera, erano stati tormentati; [10] perché tu provasti gli uni come un padre che corregge, mentre vagliasti gli altri come un re severo che condanna.
[11] Lontani o vicini erano ugualmente tribolati, [12] perché li colse un duplice dolore e un sospiro per i ricordi del passato.
[13] Quando infatti seppero che dal loro castigo quelli erano beneficati, si accorsero della presenza del Signore; [14] poiché colui che prima avevano esposto e poi deriso, al termine degli avvenimenti dovettero ammirarlo, dopo aver patito una sete ben diversa da quella dei giusti.
[15] In cambio dei ragionamenti insensati della loro ingiustizia, in cui, errando, rendevano onori divini a rettili senza parola e a bestie spregevoli, tu inviasti contro di loro come punizione una moltitudine di animali irragionevoli, [16] perché capissero che con le cose con cui uno pecca, con quelle viene punito.
[17] Non era certo in difficoltà la tua mano onnipotente, che aveva creato il mondo da una materia senza forma, a mandare loro una moltitudine di orsi o leoni feroci [18] o bestie molto feroci, prima sconosciute e create da poco, che esalano un alito infuocato o emettono un crepitìo di vapore o sprizzano terribili scintille dagli occhi, [19] delle quali non solo l'assalto poteva sterminarli, ma lo stesso aspetto terrificante poteva annientarli.
[20] Anche senza queste potevano cadere con un soffio, perseguitati dalla giustizia e dispersi dal tuo soffio potente, ma tu hai disposto ogni cosa con misura, calcolo e peso.
[21] Prevalere con la forza ti è sempre possibile; chi si opporrà alla potenza del tuo braccio?
[22] Tutto il mondo, infatti, davanti a te è come polvere sulla bilancia, come una stilla di rugiada mattutina caduta sulla terra.
[23] Hai compassione di tutti, perché tutto puoi, chiudi gli occhi sui peccati degli uomini, aspettando il loro pentimento.
[24] Tu infatti ami tutte le cose che esistono e non provi disgusto per nessuna delle cose che hai creato; se avessi odiato qualcosa, non l'avresti neppure formata.
[25] Come potrebbe sussistere una cosa, se tu non l'avessi voluta?
Potrebbe conservarsi ciò che da te non fu chiamato all'esistenza?
[26] Tu sei indulgente con tutte le cose, perché sono tue, Signore, amante della vita.

{12}
[1] Poiché il tuo spirito incorruttibile è in tutte le cose.
[2] Per questo tu correggi a poco a poco quelli che sbagliano e li ammonisci ricordando loro in che cosa hanno peccato, perché, messa da parte ogni malizia, credano in te, Signore.
[3] Tu hai odiato gli antichi abitanti della tua terra santa, [4] perché compivano delitti ripugnanti, pratiche di magia e riti sacrileghi.
[5] Questi spietati uccisori dei loro figli, divoratori di visceri in banchetti di carne umana e di sangue, iniziati in orgiastici riti, [6] genitori che uccidevano vite indifese, hai voluto distruggere per mezzo dei nostri padri, [7] perché la terra a te più cara di tutte ricevesse una degna colonia di figli di Dio.
[8] Ma hai avuto indulgenza anche di costoro, perché sono uomini, mandando loro vespe come avanguardie del tuo esercito, perché li sterminassero a poco a poco.
[9] Pur potendo in battaglia dare gli empi nelle mani dei giusti, oppure annientarli all'istante con bestie terribili o con una parola inesorabile, [10] giudicando invece a poco a poco, lasciavi posto al pentimento, sebbene tu non ignorassi che la loro razza era cattiva e la loro malvagità innata, e che la loro mentalità non sarebbe mai cambiata, [11] perché era una stirpe maledetta fin da principio; e non perché avessi timore di qualcuno tu concedevi l'impunità per le cose in cui avevano peccato.
[12] E chi domanderà: «Che cosa hai fatto?», o chi si opporrà a una tua sentenza?
Chi ti citerà in giudizio per aver fatto perire popoli che tu avevi creato?
Chi si costituirà contro di te come difensore di uomini ingiusti?
[13] Non c'è Dio fuori di te, che abbia cura di tutte le cose, perché tu debba difenderti dall'accusa di giudice ingiusto.
[14] Né un re né un sovrano potrebbero affrontarti in difesa di quelli che hai punito.
[15] Tu, essendo giusto, governi tutto con giustizia.
Consideri incompatibile con la tua potenza condannare chi non merita il castigo.
[16] La tua forza infatti è il principio della giustizia, e il fatto che sei padrone di tutti, ti rende indulgente con tutti.
[17] Mostri la tua forza quando non si crede nella pienezza del tuo potere, e rigetti l'insolenza di coloro che pur la conoscono.
[18] Padrone della forza, tu giudichi con mitezza e ci governi con molta indulgenza, perché, quando vuoi, tu eserciti il potere.
[19] Con tale modo di agire hai insegnato al tuo popolo che il giusto deve amare gli uomini, e hai dato ai tuoi figli la buona speranza che, dopo i peccati, tu concedi il pentimento.
[20] Se infatti i nemici dei tuoi figli, pur meritevoli di morte, tu hai punito con tanto riguardo e indulgenza, concedendo tempo e modo per allontanarsi dalla loro malvagità, [21] con quanta maggiore attenzione hai giudicato i tuoi figli, con i cui padri concludesti, giurando, alleanze di così buone promesse!
[22] Mentre dunque correggi noi, tu colpisci i nostri nemici in tanti modi, perché nel giudicare riflettiamo sulla tua bontà e ci aspettiamo misericordia, quando siamo giudicati.
[23] Perciò quanti vissero ingiustamente con stoltezza tu li hai tormentati con i loro stessi abomini.
[24] Essi si erano allontanati troppo sulla via dell'errore, scambiando per dèi gli animali più abietti e più ripugnanti, ingannati come bambini che non ragionano.
[25] Per questo, come a fanciulli irragionevoli, hai mandato un castigo per prenderti gioco di loro.
[26] Ma chi non si lascia correggere da punizioni derisorie, sperimenterà un giudizio degno di Dio.
[27] Infatti, soffrendo per questi animali, s'indignavano perché puniti con gli stessi esseri che stimavano dèi, e capirono e riconobbero il vero Dio, che prima non avevano voluto conoscere.
Per questo la condanna suprema si abbatté su di loro.

{13}
[1] Davvero vani per natura tutti gli uomini che vivevano nell'ignoranza di Dio, e dai beni visibili non furono capaci di riconoscere colui che è, né, esaminandone le opere, riconobbero l'artefice.
[2] Ma o il fuoco o il vento o l'aria veloce, la volta stellata o l'acqua impetuosa o le luci del cielo essi considerarono come dèi, reggitori del mondo.
[3] Se, affascinati dalla loro bellezza, li hanno presi per dèi, pensino quanto è superiore il loro sovrano, perché li ha creati colui che è principio e autore della bellezza.
[4] Se sono colpiti da stupore per la loro potenza ed energia, pensino da ciò quanto è più potente colui che li ha formati.
[5] Difatti dalla grandezza e bellezza delle creature per analogia si contempla il loro autore.
[6] Tuttavia per costoro leggero è il rimprovero, perché essi facilmente s'ingannano cercando Dio e volendolo trovare.
[7] Vivendo in mezzo alle sue opere, ricercano con cura e si lasciano prendere dall'apparenza perché le cose viste sono belle.
[8] Neppure costoro però sono scusabili, [9] perché, se sono riusciti a conoscere tanto da poter esplorare il mondo, come mai non ne hanno trovato più facilmente il sovrano?
[10] Infelici anche coloro le cui speranze sono in cose morte e che chiamarono dèi le opere di mani d'uomo, oro e argento, lavorati con arte, e immagini di animali, oppure una pietra inutile, opera di mano antica.
[11] Ecco un falegname: dopo aver segato un albero maneggevole, ha tagliato facilmente tutta la corteccia intorno e, avendolo lavorato abilmente, ha preparato un oggetto utile alle necessità della vita; [12] raccolti poi gli avanzi del suo lavoro, li consuma per prepararsi il cibo e saziarsi.
[13] Quanto avanza ancora, buono proprio a nulla, legno contorto e pieno di nodi, lo prende e lo scolpisce per occupare il tempo libero; con l'abilità dei momenti di riposo gli dà una forma, lo fa simile a un'immagine umana [14] oppure a quella di un animale spregevole.
Lo vernicia con minio, ne colora di rosso la superficie e ricopre con la vernice ogni sua macchia; [15] quindi, preparatagli una degna dimora, lo colloca sul muro, fissandolo con un chiodo.
[16] Provvede perché non cada, ben sapendo che non è in grado di aiutarsi da sé; infatti è solo un'immagine e ha bisogno di aiuto.
[17] Quando prega per i suoi beni, per le nozze e per i figli, non si vergogna di parlare a quell'oggetto inanimato, e per la sua salute invoca un essere debole, [18] per la sua vita prega una cosa morta, per un aiuto supplica un essere inetto, per il suo viaggio uno che non può usare i suoi piedi; [19] per un guadagno, un lavoro e un successo negli affari, chiede abilità a uno che è il più inabile con le mani.

{14}
[1] Anche chi si dispone a navigare e a solcare onde selvagge invoca un legno più fragile dell'imbarcazione che lo porta.
[2] Questa infatti fu inventata dal desiderio di guadagni e fu costruita da una saggezza artigiana; [3] ma la tua provvidenza, o Padre, la pilota, perché tu tracciasti un cammino anche nel mare e un sentiero sicuro anche fra le onde, [4] mostrando che puoi salvare da tutto, sì che uno possa imbarcarsi anche senza esperienza.
[5] Tu non vuoi che le opere della tua sapienza siano inutili; per questo gli uomini affidano la loro vita anche a un minuscolo legno e, avendo attraversato i flutti su una zattera, furono salvati.
[6] Infatti, anche in principio, mentre perivano i superbi giganti, la speranza del mondo, rifugiatasi in una zattera e guidata dalla tua mano, lasciò al mondo un seme di nuove generazioni.
[7] Benedetto è il legno per mezzo del quale si compie la giustizia, [8] maledetto invece l'idolo, opera delle mani, e chi lo ha fatto; questi perché lo ha preparato, quello perché, pur essendo corruttibile, è stato chiamato dio.
[9] Perché a Dio sono ugualmente in odio l'empio e la sua empietà; [10] l'opera sarà punita assieme a chi l'ha compiuta.
[11] Perciò ci sarà un giudizio anche per gli idoli delle nazioni, perché fra le creature di Dio sono diventati oggetto di ribrezzo, e inciampo per le anime degli uomini, e laccio per i piedi degli stolti.
[12] Infatti l'invenzione degli idoli fu l'inizio della fornicazione, la loro scoperta portò alla corruzione della vita.
[13] Essi non esistevano dall'inizio e non esisteranno in futuro.
[14] Entrarono nel mondo, infatti, per la vana ambizione degli uomini, per questo è stata decretata loro una brusca fine.
[15] Un padre, consumato da un lutto prematuro, avendo fatto un'immagine del figlio così presto rapito, onorò come un dio un uomo appena morto e ai suoi subalterni ordinò misteri e riti d'iniziazione; [16] col passare del tempo l'empia usanza si consolidò e fu osservata come una legge.
Anche per ordine dei sovrani le immagini scolpite venivano fatte oggetto di culto; [17] alcuni uomini, non potendo onorarli di persona perché distanti, avendo riprodotto le sembianze lontane, fecero un'immagine visibile del re venerato, per adulare con zelo l'assente, come fosse presente.
[18] A estendere il culto anche presso quanti non lo conoscevano, spinse l'ambizione dell'artista.
[19] Questi infatti, desideroso senz'altro di piacere al potente, si sforzò con l'arte di renderne più bella l'immagine; [20] ma la folla, attratta dal fascino dell'opera, considerò oggetto di adorazione colui che poco prima onorava come uomo.
[21] Divenne un'insidia alla vita il fatto che uomini, resi schiavi della disgrazia e del potere, abbiano attribuito a pietre o a legni il nome incomunicabile.
[22] Inoltre non fu loro sufficiente errare nella conoscenza di Dio, ma, vivendo nella grande guerra dell'ignoranza, a mali tanto grandi danno il nome di pace.
[23] Celebrando riti di iniziazione infanticidi o misteri occulti o banchetti orgiastici secondo strane usanze, [24] non conservano puri né la vita né il matrimonio, ma uno uccide l'altro a tradimento o l'affligge con l'adulterio.
[25] Tutto vi è mescolato: sangue e omicidio, furto e inganno, corruzione, slealtà, tumulto, spergiuro, [26] sconcerto dei buoni, dimenticanza dei favori, corruzione di anime, perversione sessuale, disordini nei matrimoni, adulterio e impudicizia.
[27] L'adorazione di idoli innominabili è principio, causa e culmine di ogni male.
[28] Infatti coloro che sono idolatri vanno fuori di sé nelle orge o profetizzano cose false o vivono da iniqui o spergiurano con facilità.
[29] Ponendo fiducia in idoli inanimati, non si aspettano un castigo per aver giurato il falso.
[30] Ma, per l'uno e per l'altro motivo, li raggiungerà la giustizia, perché concepirono un'idea falsa di Dio, rivolgendosi agli idoli, e perché spergiurarono con frode, disprezzando la santità.
[31] Infatti non la potenza di coloro per i quali si giura, ma la giustizia che punisce i peccatori persegue sempre la trasgressione degli ingiusti.

{15}
[1] Ma tu, nostro Dio, sei buono e veritiero, sei paziente e tutto governi secondo misericordia.
[2] Anche se pecchiamo, siamo tuoi, perché conosciamo la tua potenza; ma non peccheremo più, perché sappiamo di appartenerti.
[3] Conoscerti, infatti, è giustizia perfetta, conoscere la tua potenza è radice d'immortalità.
[4] Non ci indusse in errore né l'invenzione umana di un'arte perversa, né il lavoro infruttuoso di coloro che disegnano ombre, immagini imbrattate di vari colori, [5] la cui vista negli stolti provoca il desiderio, l'anelito per una forma inanimata di un'immagine morta.
[6] Amanti di cose cattive e degni di simili speranze sono coloro che fanno, desiderano e venerano gli idoli.
[7] Un vasaio, impastando con fatica la terra molle, plasma per il nostro uso ogni vaso.
Ma con il medesimo fango modella i vasi che servono per usi nobili e quelli per usi contrari, tutti allo stesso modo; quale debba essere l'uso di ognuno di essi lo giudica colui che lavora l'argilla.
[8] Quindi, mal impiegando la fatica, con il medesimo fango plasma un dio vano, egli che, nato da poco dalla terra, tra poco ritornerà alla terra da cui fu tratto, quando gli sarà richiesta l'anima, avuta in prestito.
[9] Tuttavia egli si preoccupa non perché sta per morire o perché ha una vita breve, ma di gareggiare con gli orafi e con gli argentieri, di imitare coloro che fondono il bronzo, e ritiene un vanto plasmare cose false.
[10] Cenere è il suo cuore, la sua speranza più vile della terra, la sua vita più spregevole del fango, [11] perché disconosce colui che lo ha plasmato, colui che gli inspirò un'anima attiva e gli infuse uno spirito vitale.
[12] Ma egli considera la nostra vita come un gioco da bambini, l'esistenza un mercato lucroso.
Egli dice che da tutto, anche dal male, si deve trarre profitto.
[13] Costui infatti sa di peccare più di tutti, fabbricando con materia terrestre fragili vasi e statue.
[14] Ma sono tutti stoltissimi e più miserabili di un piccolo bambino i nemici del tuo popolo, che lo hanno oppresso.
[15] Perché essi considerarono dèi anche tutti gli idoli delle nazioni, i quali non hanno né l'uso degli occhi per vedere, né narici per aspirare aria, né orecchie per udire, né dita delle mani per toccare, e i loro piedi non servono per camminare.
[16] Infatti li ha fabbricati un uomo, li ha plasmati uno che ha avuto il respiro in prestito.
Ora nessun uomo può plasmare un dio a lui simile; [17] essendo mortale, egli fabbrica una cosa morta con mani empie.
Egli è sempre migliore degli oggetti che venera, rispetto ad essi egli ebbe la vita, ma quelli mai.
[18] Venerano anche gli animali più ripugnanti, che per stupidità, al paragone, risultano peggiori degli altri.
[19] Non sono tali da invaghirsene, come capita per il bell'aspetto di altri animali; furono persino esclusi dalla lode e dalla benedizione di Dio.

{16}
[1] Per questo furono giustamente puniti con esseri simili e torturati con una moltitudine di bestie.
[2] Invece di tale castigo, tu beneficasti il tuo popolo; per appagarne il forte appetito gli preparasti come cibo quaglie dal gusto insolito, [3] perché quelli che desideravano cibo, a causa del ribrezzo per gli animali inviati contro di loro, perdessero anche l'istinto della fame, mentre questi, rimasti privi di cibo per un breve periodo, provassero un gusto insolito.
[4] Era necessario che su quei tiranni si abbattesse una carestia implacabile e a questi si mostrasse soltanto come erano tormentati i loro nemici.
[5] Quando infatti li assalì il terribile furore delle bestie e venivano distrutti per i morsi di serpenti sinuosi, la tua collera non durò sino alla fine.
[6] Per correzione furono turbati per breve tempo, ed ebbero un segno di salvezza a ricordo del precetto della tua legge.
[7] Infatti chi si volgeva a guardarlo era salvato non per mezzo dell'oggetto che vedeva, ma da te, salvatore di tutti.
[8] Anche in tal modo hai persuaso i nostri nemici che sei tu colui che libera da ogni male.
[9] Essi infatti furono uccisi dai morsi di cavallette e mosconi, né si trovò un rimedio per la loro vita, meritando di essere puniti con tali mezzi.
[10] Invece contro i tuoi figli neppure i denti di serpenti velenosi prevalsero, perché la tua misericordia venne loro incontro e li guarì.
[11] Perché ricordassero le tue parole, venivano feriti ed erano subito guariti, per timore che, caduti in un profondo oblio, fossero esclusi dai tuoi benefici.
[12] Non li guarì né un'erba né un unguento, ma la tua parola, o Signore, che tutto risana.
[13] Tu infatti hai potere sulla vita e sulla morte, conduci alle porte del regno dei morti e fai risalire.
[14] L'uomo uccide con la sua malvagità, ma non può far ritornare uno spirito che se n'è andato, né libera un'anima già accolta nel regno dei morti.
[15] È impossibile sfuggire alla tua mano: [16] perciò gli empi, che rifiutavano di conoscerti, furono fustigati dalla forza del tuo braccio, perseguitati da piogge strane, da grandine, da acquazzoni travolgenti, e consumati dal fuoco.
[17] E, cosa più sorprendente, nell'acqua che tutto spegne il fuoco prendeva sempre più forza, perché alleato dei giusti è l'universo.
[18] Talvolta la fiamma si attenuava per non bruciare gli animali inviati contro gli empi e per far loro comprendere a tale vista che erano incalzati dal giudizio di Dio.
[19] Altre volte, anche in mezzo all'acqua, la fiamma bruciava oltre la potenza del fuoco per distruggere i germogli di una terra iniqua.
[20] Invece hai sfamato il tuo popolo con il cibo degli angeli, dal cielo hai offerto loro un pane pronto senza fatica, capace di procurare ogni delizia e soddisfare ogni gusto.
[21] Questo tuo alimento manifestava la tua dolcezza verso i figli, si adattava al gusto di chi ne mangiava, si trasformava in ciò che ognuno desiderava.
[22] Neve e ghiaccio resistevano al fuoco e non si fondevano, perché sapessero che il fuoco, che ardeva nella grandine e lampeggiava nelle piogge, distruggeva i frutti dei nemici; [23] al contrario, perché i giusti si nutrissero, dimenticava perfino la propria forza.
[24] La creazione infatti, obbedendo a te che l'hai fatta, si irrigidisce per punire gli ingiusti e si addolcisce a favore di quelli che confidano in te.
[25] Per questo anche allora, adattandosi a tutto, era al servizio del tuo dono che nutre tutti, secondo il desiderio di chi ti pregava, [26] perché i tuoi figli, che hai amato, o Signore, imparassero che non le diverse specie di frutti nutrono l'uomo, ma la tua parola tiene in vita coloro che credono in te.
[27] Ciò che infatti non era stato distrutto dal fuoco si scioglieva appena scaldato da un breve raggio di sole, [28] perché fosse noto che si deve prevenire il sole per renderti grazie e incontrarti al sorgere della luce, [29] poiché la speranza dell'ingrato si scioglierà come brina invernale e si disperderà come un'acqua inutilizzabile.

{17}
[1] I tuoi giudizi sono grandi e difficili da spiegare; per questo le anime senza istruzione si sono ingannate.
[2] Infatti gli ingiusti, avendo preteso di dominare il popolo santo, prigionieri delle tenebre e incatenati a una lunga notte, chiusi sotto i loro tetti, giacevano esclusi dalla provvidenza eterna.
[3] Credendo di restare nascosti con i loro peccati segreti, sotto il velo oscuro dell'oblio, furono dispersi, terribilmente spaventati e sconvolti da visioni.
[4] Neppure il nascondiglio in cui si trovavano li preservò dal timore, ma suoni spaventosi rimbombavano intorno a loro e apparivano lugubri spettri dai volti tristi.
[5] Nessun fuoco, per quanto intenso, riusciva a far luce, neppure le luci più splendenti degli astri riuscivano a rischiarare dall'alto quella notte cupa.
[6] Appariva loro solo una massa di fuoco, improvvisa, tremenda; atterriti da quella fugace visione, credevano ancora peggiori le cose che vedevano.
[7] Fallivano i ritrovati della magia, e il vanto della loro saggezza era svergognato.
[8] Infatti quelli che promettevano di cacciare timori e inquietudini dall'anima malata, languivano essi stessi in un ridicolo timore.
[9] Anche se nulla di spaventoso li atterriva, messi in agitazione al passare delle bestie e ai sibili dei rettili, morivano di tremore, rifiutando persino di guardare l'aria che in nessun modo si può evitare.
[10] La malvagità condannata dalla propria testimonianza è qualcosa di vile e, oppressa dalla coscienza, aumenta sempre le difficoltà.
[11] La paura infatti altro non è che l'abbandono degli aiuti della ragione; [12] quanto meno ci si affida nell'intimo a tali aiuti, tanto più grave è l'ignoranza della causa che provoca il tormento.
[13] Ma essi, durante tale notte davvero impotente, uscita dagli antri del regno dei morti anch'esso impotente, mentre dormivano il medesimo sonno, [14] ora erano tormentati da fantasmi mostruosi, ora erano paralizzati, traditi dal coraggio, perché una paura improvvisa e inaspettata si era riversata su di loro.
[15] Così chiunque, come caduto là dove si trovava, era custodito chiuso in un carcere senza sbarre: [16] agricoltore o pastore o lavoratore che fatica nel deserto, sorpreso, subiva l'ineluttabile destino, perché tutti erano legati dalla stessa catena di tenebre.
[17] Il vento che sibila o canto melodioso di uccelli tra folti rami o suono cadenzato dell'acqua che scorre con forza o cupo fragore di rocce che precipitano [18] o corsa invisibile di animali imbizzarriti o urla di crudelissime belve ruggenti o eco rimbalzante dalle cavità dei monti, tutto li paralizzava riempiendoli di terrore.
[19] Il mondo intero splendeva di luce smagliante e attendeva alle sue opere senza impedimento.
[20] Soltanto su di loro si stendeva una notte profonda, immagine della tenebra che li avrebbe avvolti; ma essi erano a se stessi più gravosi delle tenebre.

{18}
[1] Per i tuoi santi invece c'era una luce grandissima; quegli altri, sentendone le voci, senza vederne l'aspetto, li proclamavano beati, perché non avevano sofferto come loro [2] e li ringraziavano perché non nuocevano loro, pur avendo subìto un torto, e imploravano perdono delle passate inimicizie.
[3] Invece desti loro una colonna di fuoco, come guida di un viaggio sconosciuto e sole inoffensivo per un glorioso migrare in terra straniera.
[4] Meritavano di essere privati della luce e imprigionati nelle tenebre quelli che avevano tenuto chiusi in carcere i tuoi figli, per mezzo dei quali la luce incorruttibile della legge doveva essere concessa al mondo.
[5] Poiché essi avevano deliberato di uccidere i neonati dei santi - e un solo bambino fu esposto e salvato -, tu per castigo hai tolto di mezzo la moltitudine dei loro figli, facendoli perire tutti insieme nell'acqua impetuosa.
[6] Quella notte fu preannunciata ai nostri padri, perché avessero coraggio, sapendo bene a quali giuramenti avevano prestato fedeltà.
[7] Il tuo popolo infatti era in attesa della salvezza dei giusti, della rovina dei nemici.
[8] Difatti come punisti gli avversari, così glorificasti noi, chiamandoci a te.
[9] I figli santi dei giusti offrivano sacrifici in segreto e si imposero, concordi, questa legge divina: di condividere allo stesso modo successi e pericoli, intonando subito le sacre lodi dei padri.
[10] Faceva eco il grido discorde dei nemici e si diffondeva il lamento di quanti piangevano i figli.
[11] Con la stessa pena il servo era punito assieme al padrone, l'uomo comune soffriva le stesse pene del re.
[12] Tutti insieme, nello stesso modo, ebbero innumerevoli morti, e i vivi non bastavano a seppellirli, perché in un istante fu sterminata la loro prole più nobile.
[13] Quanti erano rimasti increduli a tutto per via delle loro magie, allo sterminio dei primogeniti confessarono che questo popolo era figlio di Dio.
[14] Mentre un profondo silenzio avvolgeva tutte le cose, e la notte era a metà del suo rapido corso, [15] la tua parola onnipotente dal cielo, dal tuo trono regale, guerriero implacabile, si lanciò in mezzo a quella terra di sterminio, portando, come spada affilata, il tuo decreto irrevocabile [16] e, fermatasi, riempì tutto di morte; toccava il cielo e aveva i piedi sulla terra.
[17] Allora improvvisi fantasmi di sogni terribili li atterrivano e timori inattesi piombarono su di loro.
[18] Cadendo mezzi morti qua e là, mostravano quale fosse la causa della loro morte.
[19] Infatti i loro sogni terrificanti li avevano preavvisati, perché non morissero ignorando il motivo delle loro sofferenze.
[20] L'esperienza della morte colpì anche i giusti e nel deserto ci fu il massacro di una moltitudine, ma l'ira non durò a lungo, [21] perché un uomo irreprensibile si affrettò a difenderli, avendo portato le armi del suo ministero, la preghiera e l'incenso espiatorio; si oppose alla collera e mise fine alla sciagura, mostrando di essere il tuo servitore.
[22] Egli vinse la collera divina non con la forza del corpo né con la potenza delle armi, ma con la parola placò colui che castigava, ricordando i giuramenti e le alleanze dei padri.
[23] Quando ormai i morti erano caduti a mucchi gli uni sugli altri, egli, ergendosi là in mezzo, arrestò l'ira e le tagliò la strada che conduceva verso i viventi.
[24] Sulla sua veste lunga fino ai piedi portava tutto il mondo, le glorie dei padri scolpite su quattro file di pietre preziose e la tua maestà sopra il diadema della sua testa.
[25] Di fronte a queste insegne lo sterminatore indietreggiò, ebbe paura, perché bastava questa sola prova dell'ira divina.

{19}
[1] Sugli empi sovrastò sino alla fine una collera senza pietà, perché Dio prevedeva anche ciò che avrebbero fatto, [2] cioè che, dopo aver loro permesso di andarsene e averli fatti partire in fretta, cambiato proposito, li avrebbero inseguiti.
[3] Mentre infatti erano ancora occupati nei lutti e piangevano sulle tombe dei morti, presero un'altra decisione insensata e inseguirono come fuggitivi quelli che già avevano pregato di partire.
[4] A questo estremo li spingeva un meritato destino, che li gettò nell'oblio delle cose passate, perché colmassero la punizione che ancora mancava ai loro tormenti, [5] e mentre il tuo popolo intraprendeva un viaggio straordinario, essi incappassero in una morte singolare.
[6] Tutto il creato fu modellato di nuovo nella propria natura come prima, obbedendo ai tuoi comandi, perché i tuoi figli fossero preservati sani e salvi.
[7] Si vide la nube coprire d'ombra l'accampamento, terra asciutta emergere dove prima c'era acqua: il Mar Rosso divenne una strada senza ostacoli e flutti violenti una pianura piena d'erba; [8] coloro che la tua mano proteggeva passarono con tutto il popolo, contemplando meravigliosi prodigi.
[9] Furono condotti al pascolo come cavalli e saltellarono come agnelli esultanti, celebrando te, Signore, che li avevi liberati.
[10] Ricordavano ancora le cose avvenute nel loro esilio: come la terra, invece di bestiame, produsse zanzare, come il fiume, invece di pesci, riversò una massa di rane.
[11] Più tardi videro anche una nuova generazione di uccelli, quando, spinti dall'appetito, chiesero cibi delicati; [12] poiché, per appagarli, dal mare salirono quaglie.
[13] Sui peccatori invece piombarono i castighi non senza segni premonitori di fulmini fragorosi; essi soffrirono giustamente per le loro malvagità, perché avevano mostrato un odio tanto profondo verso lo straniero.
[14] Già altri infatti non avevano accolto gli sconosciuti che arrivavano, ma costoro ridussero in schiavitù gli ospiti che li avevano beneficati.
[15] Non solo: per i primi ci sarà un giudizio, perché accolsero ostilmente i forestieri; [16] costoro invece, dopo averli festosamente accolti, quando già partecipavano ai loro diritti, li oppressero con lavori durissimi.
[17] Furono perciò colpiti da cecità, come quelli alla porta del giusto, quando, avvolti fra tenebre fitte, ognuno cercava l'ingresso della propria porta.
[18] Difatti gli elementi erano accordati diversamente, come nella cetra in cui le note variano la specie del ritmo, pur conservando sempre lo stesso tono, come è possibile dedurre da un'attenta considerazione degli avvenimenti.
[19] Infatti animali terrestri divennero acquatici, quelli che nuotavano passarono sulla terra.
[20] Il fuoco rafforzò nell'acqua la sua potenza e l'acqua dimenticò la sua proprietà naturale di spegnere.
[21] Le fiamme non consumavano le carni di fragili animali che vi camminavano sopra, né scioglievano quel celeste nutrimento di vita, simile alla brina e così facile a fondersi.
[22] In tutti i modi, o Signore, hai reso grande e glorioso il tuo popolo e non hai dimenticato di assisterlo in ogni momento e in ogni luogo.
# Siracide

{1}
[0] (Prologo)

[0a] Molti e importanti insegnamenti ci sono dati dalla legge, dai profeti e dagli altri scritti successivi, per i quali è bene dar lode a Israele quanto a dottrina e sapienza. Però non è giusto che ne vengano a conoscenza solo quelli che li leggono, ma è bene che gli studiosi, con la parola e con gli scritti, si rendano utili a quelli che ne sono al di fuori.
[0b] Per questo motivo, mio nonno Gesù, dopo essersi dedicato per tanto tempo alla lettura della legge, dei profeti e degli altri libri dei nostri padri, avendone conseguito una notevole competenza, fu indotto pure lui a scrivere qualche cosa su ciò che riguarda la dottrina e la sapienza, perché gli amanti del sapere, assimilato anche questo, possano progredire sempre più nel vivere in maniera conforme alla legge.
[0c] Siete dunque invitati a farne la lettura con benevola attenzione e ad essere indulgenti se, nonostante l'impegno posto nella traduzione, sembrerà che non siamo riusciti a rendere la forza di certe espressioni. Difatti le cose dette in ebraico non hanno la medesima forza quando vengono tradotte in un'altra lingua. E non solamente quest'opera, ma anche la stessa legge, i profeti e il resto dei libri nel testo originale conservano un vantaggio non piccolo.
[0d] Nell'anno trentottesimo del re Evèrgete, anch'io, venuto in Egitto e fermatomi un poco, dopo avere scoperto che lo scritto è di grande valore educativo, ritenni necessario adoperarmi a tradurlo con diligente fatica. In tutto quel tempo, dopo avervi dedicato molte veglie e studi, ho portato a termine questo libro, che ora pubblico per quelli che, all'estero, desiderano istruirsi per conformare alla legge il proprio modo di vivere.

[1] Ogni sapienza viene dal Signore e con lui rimane per sempre.
[2] La sabbia del mare, le gocce della pioggia e i giorni dei secoli chi li potrà contare?
[3] L'altezza del cielo, la distesa della terra e le profondità dell'abisso chi le potrà esplorare?  [4] Prima d'ogni cosa fu creata la sapienza e l'intelligenza prudente è da sempre.
[5] Fonte della sapienza è la parola di Dio nei cieli, le sue vie sono i comandamenti eterni.
[6] La radice della sapienza a chi fu rivelata?
E le sue sottigliezze chi le conosce?
[7] Ciò che insegna la sapienza a chi fu manifestato?
La sua grande esperienza chi la comprende?
[8] Uno solo è il sapiente e incute timore, seduto sopra il suo trono.
[9] Il Signore stesso ha creato la sapienza, l'ha vista e l'ha misurata, l'ha effusa su tutte le sue opere, [10] a ogni mortale l'ha donata con generosità, l'ha elargita a quelli che lo amano.
 L'amore del Signore è sapienza che dà gloria, a quanti egli appare, la dona perché lo contemplino.  [11] Il timore del Signore è gloria e vanto, gioia e corona d'esultanza.
[12] Il timore del Signore allieta il cuore, dà gioia, diletto e lunga vita.
 Il timore del Signore è dono del Signore, esso conduce sui sentieri dell'amore.  [13] Chi teme il Signore avrà un esito felice, nel giorno della sua morte sarà benedetto. [14] Principio di sapienza è temere il Signore; essa fu creata con i fedeli nel seno materno.
[15] Ha posto il suo nido tra gli uomini con fondamenta eterne, abiterà fedelmente con i loro discendenti.  [16] Pienezza di sapienza è temere il Signore; essa inebria di frutti i propri fedeli.
[17] Riempirà loro la casa di beni desiderabili e le dispense dei suoi prodotti.
[18] Corona di sapienza è il timore del Signore; essa fa fiorire pace e buona salute.
L'una e l'altra sono doni di Dio per la pace  e si estende il vanto per coloro che lo amano.  [19] Egli ha visto e misurato la sapienza, ha fatto piovere scienza e conoscenza intelligente, ha esaltato la gloria di quanti la possiedono.
[20] Radice di sapienza è temere il Signore, i suoi rami sono abbondanza di giorni.  [21] Il timore del Signore tiene lontani i peccati, chi vi persevera respinge ogni moto di collera.
[22] La collera ingiusta non si potrà scusare, il traboccare della sua passione sarà causa di rovina.
[23] Il paziente sopporta fino al momento giusto, ma alla fine sgorgherà la sua gioia.
[24] Fino al momento opportuno terrà nascoste le sue parole e le labbra di molti celebreranno la sua saggezza.
[25] Fra i tesori della sapienza ci sono massime sapienti, ma per il peccatore è obbrobrio la pietà verso Dio.
[26] Se desideri la sapienza, osserva i comandamenti e il Signore te la concederà.
[27] Il timore del Signore è sapienza e istruzione, egli si compiace della fedeltà e della mansuetudine.
[28] Non essere disobbediente al timore del Signore e non avvicinarti ad esso con cuore falso.
[29] Non essere ipocrita davanti agli uomini e fa' attenzione alle parole che dici.
[30] Non esaltarti, se non vuoi cadere e attirare su di te il disonore; il Signore svelerà i tuoi segreti e ti umilierà davanti all'assemblea, perché non ti sei avvicinato al timore del Signore e il tuo cuore è pieno d'inganno.

{2}
[1] Figlio, se ti presenti per servire il Signore, prepàrati alla tentazione.
[2] Abbi un cuore retto e sii costante, non ti smarrire nel tempo della prova.
[3] Stai unito a lui senza separartene, perché tu sia esaltato nei tuoi ultimi giorni.
[4] Accetta quanto ti capita e sii paziente nelle vicende dolorose, [5] perché l'oro si prova con il fuoco e gli uomini ben accetti nel crogiuolo del dolore.
 Nelle malattie e nella povertà confida in lui. [6] Affìdati a lui ed egli ti aiuterà, raddrizza le tue vie e spera in lui.
[7] Voi che temete il Signore, aspettate la sua misericordia e non deviate, per non cadere.
[8] Voi che temete il Signore, confidate in lui, e la vostra ricompensa non verrà meno.
[9] Voi che temete il Signore, sperate nei suoi benefici, nella felicità eterna e nella misericordia,  poiché la sua ricompensa è un dono eterno e gioioso. [10] Considerate le generazioni passate e riflettete: chi ha confidato nel Signore ed è rimasto deluso?
O chi ha perseverato nel suo timore e fu abbandonato?
O chi lo ha invocato e da lui è stato trascurato?
[11] Perché il Signore è clemente e misericordioso, perdona i peccati e salva al momento della tribolazione.
[12] Guai ai cuori pavidi e alle mani indolenti e al peccatore che cammina su due strade!
[13] Guai al cuore indolente che non ha fede, perché non avrà protezione.
[14] Guai a voi che avete perduto la perseveranza: che cosa farete quando il Signore verrà a visitarvi?
[15] Quelli che temono il Signore non disobbediscono alle sue parole, quelli che lo amano seguono le sue vie.
[16] Quelli che temono il Signore cercano di piacergli, quelli che lo amano si saziano della legge.
[17] Quelli che temono il Signore tengono pronti i loro cuori e si umiliano al suo cospetto.
[18]  «Gettiamoci nelle mani del Signore e non in quelle degli uomini; poiché come è la sua grandezza, così è anche la sua misericordia».

{3}
[1]  Figli, ascoltate me, vostro padre, e agite in modo da essere salvati.
[2] Il Signore infatti ha glorificato il padre al di sopra dei figli e ha stabilito il diritto della madre sulla prole.
[3] Chi onora il padre espia i peccati, [4] chi onora sua madre è come chi accumula tesori.
[5] Chi onora il padre avrà gioia dai propri figli e sarà esaudito nel giorno della sua preghiera.
[6] Chi glorifica il padre vivrà a lungo, chi obbedisce al Signore darà consolazione alla madre.
[7] Chi teme il Signore, onora il padre e serve come padroni i suoi genitori.
[8] Con le azioni e con le parole onora tuo padre, perché scenda su di te la sua benedizione, [9] poiché la benedizione del padre consolida le case dei figli, la maledizione della madre ne scalza le fondamenta.
[10] Non vantarti del disonore di tuo padre, perché il disonore del padre non è gloria per te; [11] la gloria di un uomo dipende dall'onore di suo padre, vergogna per i figli è una madre nel disonore.
[12] Figlio, soccorri tuo padre nella vecchiaia, non contristarlo durante la sua vita.
[13] Sii indulgente, anche se perde il senno, e non disprezzarlo, mentre tu sei nel pieno vigore.
[14] L'opera buona verso il padre non sarà dimenticata, otterrà il perdono dei peccati, rinnoverà la tua casa.
[15] Nel giorno della tua tribolazione Dio si ricorderà di te, come brina al calore si scioglieranno i tuoi peccati.
[16] Chi abbandona il padre è come un bestemmiatore, chi insulta sua madre è maledetto dal Signore.
[17] Figlio, compi le tue opere con mitezza, e sarai amato più di un uomo generoso.
[18] Quanto più sei grande, tanto più fatti umile, e troverai grazia davanti al Signore.
[19] Molti sono gli uomini orgogliosi e superbi, ma ai miti Dio rivela i suoi segreti.
[20] Perché grande è la potenza del Signore, e dagli umili egli è glorificato.
[21] Non cercare cose troppo difficili per te e non scrutare cose troppo grandi per te.
[22] Le cose che ti sono comandate, queste considera:  non hai bisogno di quelle nascoste. [23] Non affaticarti in opere superflue, ti è stato mostrato infatti più di quanto possa comprendere la mente
umana.
[24] La presunzione ha fatto smarrire molti e le cattive illusioni hanno fuorviato i loro pensieri.
[25] Se non hai le pupille, tu manchi di luce; se ti manca la scienza, non dare consigli.
[26] Un cuore ostinato alla fine cadrà nel male, chi ama il pericolo in esso si perderà. [27] Un cuore ostinato sarà oppresso da affanni, il peccatore aggiungerà peccato a peccato.
[28] Per la misera condizione del superbo non c'è rimedio, perché in lui è radicata la pianta del male.
[29] Il cuore sapiente medita le parabole, un orecchio attento è quanto desidera il saggio. [30] L'acqua spegne il fuoco che divampa, l'elemosina espia i peccati.
[31] Chi ricambia il bene provvede all'avvenire, al tempo della caduta troverà sostegno.

{4}
[1] Figlio, non rifiutare al povero il necessario per la vita, non essere insensibile allo sguardo dei bisognosi.
[2] Non rattristare chi ha fame, non esasperare chi è in difficoltà.
[3] Non turbare un cuore già esasperato, non negare un dono al bisognoso.
[4] Non respingere la supplica del povero, non distogliere lo sguardo dall'indigente.
[5] Da chi ti chiede non distogliere lo sguardo, non dare a lui l'occasione di maledirti, [6] perché se egli ti maledice nell'amarezza del cuore, il suo creatore ne esaudirà la preghiera.
[7] Fatti amare dalla comunità e davanti a un grande abbassa il capo.
[8] Porgi il tuo orecchio al povero e rendigli un saluto di pace con mitezza.
[9] Strappa l'oppresso dal potere dell'oppressore e non essere meschino quando giudichi.
[10] Sii come un padre per gli orfani, come un marito per la loro madre: sarai come un figlio dell'Altissimo, ed egli ti amerà più di tua madre.
[11] La sapienza esalta i suoi figli e si prende cura di quanti la cercano.
[12] Chi ama la sapienza ama la vita, chi la cerca di buon mattino sarà ricolmo di gioia.
[13] Chi la possiede erediterà la gloria; dovunque vada, il Signore lo benedirà.
[14] Chi la venera rende culto a Dio, che è il Santo, e il Signore ama coloro che la amano.
[15] Chi l'ascolta giudicherà le nazioni, chi le presta attenzione vivrà tranquillo.
[16] Chi confida in lei l'avrà in eredità, i suoi discendenti ne conserveranno il possesso.
[17] Dapprima lo condurrà per vie tortuose, gli incuterà timore e paura, lo tormenterà con la sua disciplina, finché possa fidarsi di lui e lo abbia provato con i suoi decreti; [18] ma poi lo ricondurrà su una via diritta e lo allieterà, gli manifesterà i propri segreti.
[19] Se invece egli batte una falsa strada, lo lascerà andare e lo consegnerà alla sua rovina.
[20] Tieni conto del momento e guàrdati dal male, e non avere vergogna di te stesso.
[21] C'è una vergogna che porta al peccato e c'è una vergogna che porta gloria e grazia.
[22] Non usare riguardi a tuo danno e non arrossire a tua rovina.
[23] Non astenerti dal parlare quando è necessario e non nascondere la tua sapienza per bellezza, [24] poiché dalla parola si riconosce la sapienza e l'istruzione dai detti della lingua.
[25] Non contrastare la verità, ma arrossisci della tua ignoranza.
[26] Non vergognarti di confessare i tuoi peccati e non opporti alla corrente di un fiume.
[27] Non sottometterti a un uomo stolto, non essere parziale a favore di un potente.
[28] Lotta sino alla morte per la verità, il Signore Dio combatterà per te.
[29] Non essere arrogante nel tuo linguaggio, fiacco e indolente nelle opere.
[30] Non essere come un leone nella tua casa e capriccioso con i tuoi servi.
[31] La tua mano non sia tesa per prendere e poi chiusa nel restituire.

{5}
[1] Non confidare nelle tue ricchezze e non dire: «Basto a me stesso».
[2] Non seguire il tuo istinto e la tua forza, assecondando le passioni del tuo cuore.
[3] Non dire: «Chi mi dominerà?» , perché il Signore senza dubbio farà giustizia.
[4] Non dire: «Ho peccato, e che cosa mi è successo?», perché il Signore è paziente.
[5] Non essere troppo sicuro del perdono tanto da aggiungere peccato a peccato.
[6] Non dire: «La sua compassione è grande; mi perdonerà i molti peccati», perché presso di lui c'è misericordia e ira, e il suo sdegno si riverserà sui peccatori.
[7] Non aspettare a convertirti al Signore e non rimandare di giorno in giorno, perché improvvisa scoppierà l'ira del Signore e al tempo del castigo sarai annientato.
[8] Non confidare in ricchezze ingiuste: non ti gioveranno nel giorno della sventura.
[9] Non ventilare il grano a ogni vento e non camminare su qualsiasi sentiero: così fa il peccatore che è bugiardo.
[10] Sii costante nelle tue convinzioni,  e una sola sia la tua parola. [11] Sii pronto nell'ascoltare e lento nel dare una risposta.
[12] Se conosci una cosa, rispondi al tuo prossimo; altrimenti metti la mano sulla tua bocca.
[13] Nel parlare ci può essere gloria o disonore: la lingua dell'uomo è la sua rovina.
[14] Non procurarti la fama di maldicente e non tendere insidie con la lingua, poiché la vergogna è per il ladro e una condanna severa per l'uomo bugiardo.
[15] Non sbagliare, né molto né poco,

{6}
[1] e da amico non diventare nemico.
La cattiva fama attira a sé vergogna e disprezzo: così accade al peccatore che è bugiardo.
[2] Non ti abbandonare alla tua passione, perché il tuo vigore non venga abbattuto come un toro; [3] divorerà le tue foglie e tu perderai i tuoi frutti, e ti ridurrà come un legno secco.
[4] Una passione malvagia rovina chi la possiede e lo fa oggetto di scherno per i nemici.
[5] Una bocca amabile moltiplica gli amici, una lingua affabile le buone relazioni.
[6] Siano molti quelli che vivono in pace con te, ma tuo consigliere uno su mille.
[7] Se vuoi farti un amico, mettilo alla prova e non fidarti subito di lui.
[8] C'è infatti chi è amico quando gli fa comodo, ma non resiste nel giorno della tua sventura.
[9] C'è anche l'amico che si cambia in nemico e scoprirà i vostri litigi a tuo disonore.
[10] C'è l'amico compagno di tavola, ma non resiste nel giorno della tua sventura.
[11] Nella tua fortuna sarà un altro te stesso e parlerà liberamente con i tuoi servi.
[12] Ma se sarai umiliato, si ergerà contro di te e si nasconderà dalla tua presenza.
[13] Tieniti lontano dai tuoi nemici e guàrdati anche dai tuoi amici.
[14] Un amico fedele è rifugio sicuro: chi lo trova, trova un tesoro.
[15] Per un amico fedele non c'è prezzo, non c'è misura per il suo valore.
[16] Un amico fedele è medicina che dà vita: lo troveranno quelli che temono il Signore.
[17] Chi teme il Signore sa scegliere gli amici: come è lui, tali saranno i suoi amici.
[18] Figlio, sin dalla giovinezza ricerca l'istruzione e fino alla vecchiaia troverai la sapienza.
[19] Accòstati ad essa come uno che ara e che semina, e resta in attesa dei suoi buoni frutti; faticherai un po' per coltivarla, ma presto mangerai dei suoi prodotti.
[20] Quanto è difficile per lo stolto la sapienza!
L'insensato non vi si applica; [21] per lui peserà come una pietra di prova e non tarderà a gettarla via.
[22] La sapienza infatti è come dice il suo nome e non si manifesta a molti.
[23] Ascolta, figlio, e accetta il mio pensiero, e non rifiutare il mio consiglio.
[24] Introduci i tuoi piedi nei suoi ceppi, il tuo collo nella sua catena.
[25] Piega la tua spalla e portala, non infastidirti dei suoi legami.
[26] Avvicìnati ad essa con tutta l'anima e con tutta la tua forza osserva le sue vie.
[27] Segui le sue orme, ricercala e ti si manifesterà, e quando l'hai raggiunta, non lasciarla.
[28] Alla fine in essa troverai riposo ed essa si cambierà per te in gioia.
[29] I suoi ceppi saranno per te una protezione potente e le sue catene una veste di gloria.
[30] Un ornamento d'oro ha su di sé e i suoi legami sono fili di porpora.
[31] Te ne rivestirai come di una splendida veste, te ne cingerai come di una corona magnifica.
[32] Figlio, se lo vuoi, diventerai saggio, se ci metti l'anima, sarai esperto in tutto.
[33] Se ti è caro ascoltare, imparerai, se porgerai l'orecchio, sarai saggio.
[34] Frequenta le riunioni degli anziani, e se qualcuno è saggio, unisciti a lui.
[35] Ascolta volentieri ogni discorso su Dio e le massime sagge non ti sfuggano.
[36] Se vedi una persona saggia, va' di buon mattino da lei, il tuo piede logori i gradini della sua porta.
[37] Rifletti sui precetti del Signore, medita sempre sui suoi comandamenti; egli renderà saldo il tuo cuore, e la sapienza che desideri ti sarà data.

{7}
[1] Non fare il male, perché il male non ti prenda.
[2] Stai lontano dall'iniquità ed essa si allontanerà da te.
[3] Figlio, non seminare nei solchi dell'ingiustizia per non raccoglierne sette volte tanto.
[4] Non domandare al Signore il potere né al re un posto di onore.
[5] Non farti giusto davanti al Signore né saggio davanti al re.
[6] Non cercare di divenire giudice se ti manca la forza di estirpare l'ingiustizia, perché temeresti di fronte al potente e getteresti una macchia sulla tua retta condotta.
[7] Non fare soprusi contro l'assemblea della città e non degradarti in mezzo al popolo.
[8] Non ti impigliare due volte nel peccato, perché neppure di uno resterai impunito.
[9] Non dire: «Egli guarderà all'abbondanza dei miei doni, e quando farò l'offerta al Dio altissimo, egli l'accetterà».
[10] Non essere incostante nella tua preghiera e non trascurare di fare elemosina.
[11] Non deridere un uomo dall'animo amareggiato, perché c'è chi umilia e innalza.
[12] Non seminare menzogne contro tuo fratello e non fare qualcosa di simile all'amico.
[13] Non ricorrere mai alla menzogna: è un'abitudine che non porta alcun bene.
[14] Non parlare troppo nell'assemblea degli anziani e non ripetere le parole della tua preghiera.
[15] Non disprezzare il lavoro faticoso, in particolare l'agricoltura che Dio ha istituito.
[16] Non unirti alla moltitudine dei peccatori, ricòrdati che la collera divina non tarderà.
[17] Umìliati profondamente, perché castigo dell'empio sono fuoco e vermi.
[18] Non cambiare un amico per interesse né un vero fratello per l'oro di Ofir.
[19] Non disdegnare una sposa saggia e buona, poiché la sua amabilità vale più dell'oro.
[20] Non maltrattare un servo che lavora fedelmente né l'operaio che si impegna totalmente.
[21] Ama il servo intelligente e non rifiutargli la libertà.
[22] Hai bestiame? Abbine cura; se ti è utile, resti in tuo possesso.
[23] Hai figli? Educali e fa' loro piegare il collo fin dalla giovinezza.
[24] Hai figlie? Vigila sul loro corpo e non mostrare loro un volto troppo indulgente.
[25] Fa' sposare tua figlia e avrai compiuto un grande affare, ma dàlla a un uomo assennato.
[26] Hai una moglie secondo il tuo cuore? Non ripudiarla, ma se non le vuoi bene, non fidarti.
[27] Onora tuo padre con tutto il cuore e non dimenticare le doglie di tua madre.
[28] Ricorda che essi ti hanno generato: che cosa darai loro in cambio di quanto ti hanno dato?
[29] Con tutta l'anima temi il Signore e abbi riverenza per i suoi sacerdoti.
[30] Ama con tutta la forza chi ti ha creato e non trascurare i suoi ministri.
[31] Temi il Signore e onora il sacerdote, dagli la sua parte, come ti è stato comandato: primizie, sacrifici di riparazione, offerta delle spalle, vittima di santificazione e primizie delle cose sante.
[32] Anche al povero tendi la tua mano, perché sia perfetta la tua benedizione.
[33] La tua generosità si estenda a ogni vivente, ma anche al morto non negare la tua pietà.
[34] Non evitare coloro che piangono e con gli afflitti mostrati afflitto.
[35] Non esitare a visitare un malato, perché per questo sarai amato.
[36] In tutte le tue opere ricòrdati della tua fine e non cadrai mai nel peccato.

{8}
[1] Non contendere con un uomo potente, per non cadere nelle sue mani.
[2] Non litigare con un uomo ricco, perché non ti soverchi con il suo peso: l'oro infatti ha corrotto molti e ha fatto deviare il cuore dei re.
[3] Non contendere con un uomo chiacchierone e non aggiungere legna al suo fuoco.
[4] Non scherzare con l'uomo ignorante, perché non siano insultati i tuoi antenati.
[5] Non rimproverare un uomo che si converte dal peccato: ricòrdati che tutti abbiamo delle colpe.
[6] Non disprezzare un uomo quando è vecchio, perché anche tra noi alcuni invecchieranno.
[7] Non gioire per la morte di qualcuno: ricòrdati che tutti moriremo.
[8] Non disdegnare i discorsi dei saggi, medita piuttosto le loro massime, perché da loro imparerai la dottrina e potrai metterti a servizio dei grandi.
[9] Non trascurare i discorsi dei vecchi, perché anch'essi hanno imparato dai loro padri; da loro imparerai il discernimento e come rispondere nel momento del bisogno.
[10] Non attizzare le braci del peccatore, per non bruciare nel fuoco della sua fiamma.
[11] Non recedere dalla presenza del violento, perché egli non tenda un agguato contro di te.
[12] Non fare prestiti a un uomo più forte di te e se gli hai prestato qualcosa, considerala perduta.
[13] Non garantire oltre le tue possibilità e se hai garantito, preòccupati di soddisfare.
[14] Non muovere causa a un giudice, perché lo giudicheranno tenendo conto del suo prestigio.
[15] Con un temerario non metterti in viaggio, perché non ti sia di peso; egli camminerà infatti secondo il suo capriccio e con lui andrai in rovina per la sua stoltezza.
[16] Non litigare con un uomo irascibile e non passare con lui per un luogo solitario, perché ai suoi occhi il sangue è come un nulla, dove non c'è possibilità di aiuto ti assalirà.
[17] Non consigliarti con un uomo stolto, perché non saprà mantenere il segreto.
[18] Davanti a uno straniero non fare nulla di nascosto, perché non sai che cosa ne seguirà.
[19] A un uomo qualsiasi non aprire il tuo cuore, perché potrebbe non esserti riconoscente.

{9}
[1] Non essere geloso della donna che riposa sul tuo seno, per non darle a tuo danno un cattivo insegnamento.
[2] Non darti interamente a una donna, sì che essa s'imponga sulla tua forza.
[3] Non dare appuntamento a una donna licenziosa, perché tu non abbia a cadere nei suoi lacci.
[4] Non frequentare una cantante, per non essere preso dalle sue seduzioni.
[5] Non fissare il tuo sguardo su una vergine, per non essere coinvolto nella sua punizione.
[6] Non perderti dietro alle prostitute, per non dissipare il tuo patrimonio.
[7] Non curiosare nelle vie della città, non aggirarti nei suoi luoghi solitari.
[8] Distogli l'occhio da una donna avvenente, non fissare una bellezza che non ti appartiene.
Per la bellezza di una donna molti si sono rovinati, l'amore per lei brucia come un fuoco.
[9] Non sederti accanto a una donna sposata, e con lei non frequentare banchetti bevendo vino, perché il tuo cuore non corra dietro a lei e per la passione tu non vada in rovina.
[10] Non abbandonare un vecchio amico, perché quello nuovo non è uguale a lui.
Vino nuovo, amico nuovo: quando sarà invecchiato, lo berrai con piacere.
[11] Non invidiare il successo di un peccatore, perché non sai quale sarà la sua fine.
[12] Non compiacerti del benessere degli empi, ricòrdati che non rimarranno impuniti fino alla morte.
[13] Stai lontano dall'uomo che ha il potere di uccidere e non sperimenterai il timore della morte.
Se l'avvicini, stai attento a non sbagliare, perché egli non ti tolga la vita;  sappi che cammini in mezzo ai lacci e ti muovi sui bastioni della città. [14] Per quanto puoi, mantieni buoni rapporti con i vicini, ma consìgliati solo con i saggi.
[15] Conversa con uomini assennati e ogni tuo colloquio sia sulle leggi dell'Altissimo.
[16] Tuoi commensali siano gli uomini giusti, il tuo vanto sia nel timore del Signore.
[17] Per la mano degli artigiani l'opera merita lode, ma il capo del popolo è saggio per il parlare.
[18] Un uomo chiacchierone è temuto nella sua città, chi non sa controllare le parole è detestato.

{10}
[1] Un governatore saggio educa il suo popolo, il governo dell'uomo di senno è ordinato.
[2] Quale il governatore del popolo, tali i suoi ministri; quale il capo di una città, tali tutti i suoi abitanti.
[3] Un re che non ha istruzione rovina il suo popolo, una città prospera per il senno dei capi.
[4] Il governo del mondo è nelle mani del Signore; egli vi suscita l'uomo adatto al momento giusto.
[5] Il successo dell'uomo è nelle mani del Signore, ma sulla persona dello scriba egli pone la sua gloria.
[6] Non irritarti con il tuo prossimo per un torto qualsiasi e non fare nulla in preda all'ira.
[7] Odiosa al Signore e agli uomini è la superbia, l'uno e gli altri hanno in odio l'ingiustizia.
[8] Il regno passa da un popolo a un altro a causa delle ingiustizie, delle violenze e delle ricchezze.
Niente è più empio dell'uomo che ama il denaro, poiché egli si vende anche l'anima.
[9] Perché mai si insuperbisce chi è terra e cenere?
Anche da vivo le sue viscere sono ripugnanti.
[10] Una lunga malattia si prende gioco del medico; chi oggi è re, domani morirà.
[11] Quando l'uomo muore, eredita rettili, belve e vermi.
[12] Principio della superbia è allontanarsi dal Signore; il superbo distoglie il cuore dal suo creatore.
[13] Principio della superbia infatti è il peccato; chi ne è posseduto diffonde cose orribili.
Perciò il Signore ha castigato duramente i superbi e li ha abbattuti fino ad annientarli.
[14] Il Signore ha rovesciato i troni dei potenti, al loro posto ha fatto sedere i miti.
[15] Il Signore ha estirpato le radici delle nazioni, al loro posto ha piantato gli umili.
[16] Il Signore ha sconvolto le terre delle nazioni e le ha distrutte fino alle fondamenta.
[17] Le ha cancellate dal consorzio umano e le ha annientate, ha fatto scomparire dalla terra il loro ricordo. [18] Non è fatta per gli uomini la superbia né l'impeto della collera per i nati da donna.
[19] 
Quale stirpe è degna d'onore? La stirpe dell'uomo.
Quale stirpe è degna d'onore? Quelli che temono il Signore.
 Quale stirpe non è degna d'onore? La stirpe dell'uomo. Quale stirpe non è degna d'onore? Quelli che trasgrediscono i
comandamenti.
[20] Tra i fratelli viene onorato chi li comanda, ma agli occhi del Signore quelli che lo temono.
[21] Principio di gradimento è il timore del Signore,
principio di rifiuto l'ostinazione e la superbia. [22] Il ricco, il nobile, il povero: loro vanto è il timore del Signore.
[23] Non è giusto disprezzare un povero che ha senno e non conviene onorare un uomo peccatore.
[24] Il principe, il giudice e il potente sono onorati, ma nessuno di loro è più grande di chi teme il Signore.
[25] Uomini liberi serviranno uno schiavo sapiente e chi ha senno non protesterà.
[26] Non fare il saccente nel compiere il tuo lavoro e non gloriarti nel momento del tuo bisogno.
[27] Meglio uno che lavora e abbonda di tutto di chi va in giro a vantarsi e manca di cibo.
[28] Figlio, con modestia pensa al tuo onore e fatti valere secondo il tuo merito.
[29] Chi giustificherà uno che fa male a se stesso e chi onorerà colui che si disonora?
[30] Un povero viene onorato per la sua scienza e un ricco viene onorato per la sua ricchezza.
[31] Chi è onorato nella povertà, quanto più lo sarà nella ricchezza!
E chi è disprezzato nella ricchezza, quanto più lo sarà nella povertà!

{11}
[1] La sapienza dell'umile gli farà tenere alta la testa e lo farà sedere tra i grandi.
[2] Non lodare un uomo per la sua bellezza e non detestare un uomo per il suo aspetto.
[3] L'ape è piccola tra gli esseri alati, ma il suo prodotto è il migliore fra le cose dolci.
[4] Non ti vantare per le vesti che indossi e non insuperbirti nel giorno della gloria, perché stupende sono le opere del Signore, eppure esse sono nascoste agli uomini.
[5] Molti sovrani sedettero sulla polvere, mentre uno sconosciuto cinse il loro diadema.
[6] Molti potenti furono grandemente disonorati e uomini illustri furono consegnati al potere altrui.
[7] Non biasimare prima di avere indagato, prima rifletti e poi condanna.
[8] Non rispondere prima di aver ascoltato, e non interrompere il discorso di un altro.
[9] Per una cosa di cui non hai bisogno, non litigare, e non immischiarti nella lite dei peccatori.
[10] Figlio, le tue attività non riguardino troppe cose: se le moltiplichi, non sarai esente da colpa; se insegui una cosa, non l'afferrerai, e anche se fuggi, non ti metterai in salvo.
[11] C'è chi fatica, si affanna e si stanca, eppure resta sempre più indietro.
[12] C'è chi è debole e ha bisogno di soccorso, chi è privo di forza e ricco di miseria, ma gli occhi del Signore lo guardano con benevolenza, lo sollevano dalla sua povertà [13] e gli fanno alzare la testa,
sì che molti ne restano stupiti.
[14] Bene e male, vita e morte,
povertà e ricchezza provengono dal Signore.
[15] Sapienza, scienza e conoscenza della legge vengono dal Signore;
l'amore e la pratica delle opere buone provengono da lui.
[16] Errore e tenebre sono creati per i peccatori;
quanti si vantano del male, il male li accompagna nella vecchiaia.
[17] Il dono del Signore è assicurato ai suoi fedeli
e la sua benevolenza li guida sempre sulla retta via.
[18] C'è chi diventa ricco perché sempre attento a risparmiare,
ed ecco la parte della sua ricompensa: [19] mentre dice: «Ho trovato riposo,
ora mi ciberò dei miei beni», non sa quanto tempo ancora trascorrerà: lascerà tutto ad altri e morirà.
[20] Persevera nel tuo impegno e dèdicati a esso,
invecchia compiendo il tuo lavoro.
[21] Non ammirare le opere del peccatore,
confida nel Signore e sii costante nella tua fatica, perché è facile agli occhi del Signore arricchire un povero all'improvviso.
[22] La benedizione del Signore è la ricompensa del giusto;
all'improvviso fiorirà la sua speranza.
[23] Non dire: «Di che cosa ho bisogno
e di quali beni disporrò d'ora innanzi?».
[24] Non dire: «Ho quanto mi occorre;
che cosa potrà ormai capitarmi di male?».
[25] Nel tempo della prosperità si dimentica la sventura
e nel tempo della sventura non si ricorda la prosperità.
[26] È facile per il Signore nel giorno della morte
rendere all'uomo secondo la sua condotta.
[27] L'infelicità di un'ora fa dimenticare il benessere;
alla morte di un uomo si rivelano le sue opere.
[28] Prima della fine non chiamare nessuno beato;
un uomo sarà conosciuto nei suoi figli.
[29] Non portare in casa tua qualsiasi persona,
perché sono molte le insidie dell'imbroglione.
[30] Una pernice da richiamo in gabbia, tale il cuore del superbo;
come una spia egli attende la tua caduta. [31] Cambiando il bene in male egli tende insidie,
troverà difetti anche nelle cose migliori.
[32] Da una scintilla il fuoco si espande nei carboni, così il peccatore sta in agguato per spargere sangue.
[33] Guàrdati dal malvagio, perché egli prepara il male: che non disonori per sempre anche te!
[34] Ospita un estraneo, ti metterà sottosopra ogni cosa e ti renderà estraneo ai tuoi.

{12}
[1] Se fai il bene, sappi a chi lo fai; così avrai una ricompensa per i tuoi benefici.
[2] Fa' il bene all'uomo pio e avrai la ricompensa, se non da lui, certo dall'Altissimo.
[3] Nessun beneficio a chi si ostina nel male e a chi rifiuta di fare l'elemosina.
[4] Fa' doni all'uomo pio e non dare aiuto al peccatore.
[5] Fa' il bene al povero e non donare all'empio, rifiutagli il pane e non dargliene, perché egli non ne usi per dominarti; il male che ne avrai sarà doppio per tutti i benefici che gli avrai fatto.
[6] Perché anche l'Altissimo detesta i peccatori e agli empi darà quello che meritano, li custodisce fino al giorno della vendetta.
[7] Fa' doni all'uomo buono e non dare aiuto al peccatore. [8] Nella prosperità l'amico non si può riconoscere e nell'avversità il nemico non resterà nascosto.
[9] Quando uno prospera, i suoi nemici sono nel dolore, ma quando uno è nei guai, anche l'amico se ne va.
[10] Non fidarti mai del tuo nemico, perché la sua malvagità s'arrugginisce come il rame.
[11] Anche se si abbassa e cammina curvo, sta' attento e guàrdati da lui; compòrtati con lui come chi pulisce uno specchio e ti accorgerai che la sua ruggine non resiste a lungo.
[12] Non metterlo al tuo fianco, perché egli non ti scavalchi e prenda il tuo posto; non farlo sedere alla tua destra, perché non ambisca il tuo seggio, e alla fine tu riconosca la verità delle mie parole e senta rimorso per i miei detti.
[13] Chi avrà pietà di un incantatore morso da un serpente e di quanti si avvicinano alle belve?
[14] Così càpita a chi frequenta un peccatore e s'immischia nei suoi delitti.
[15] Per un momento rimarrà con te, ma se vacilli, non resisterà.
[16] Il nemico ha il dolce sulle labbra, ma in cuore medita di gettarti in una fossa.
Il nemico avrà lacrime agli occhi, ma se troverà l'occasione, non si sazierà del tuo sangue.
[17] Se ti càpita una disgrazia, lo troverai accanto a te, e, fingendo di aiutarti, ti prenderà per il tallone.
[18] Scuoterà il capo e batterà le mani, poi sparlerà di te voltandoti la faccia.

{13}
[1] Chi maneggia la pece si sporca, chi frequenta il superbo diviene simile a lui.
[2] Non portare un peso troppo grave per te, non associarti a uno più forte e più ricco di te.
Perché accostare una brocca alla pentola?
Se questa cozza, l'altra si spezza.
[3] Il ricco commette ingiustizia e per di più grida forte, il povero subisce ingiustizia e per di più deve scusarsi.
[4] Se gli sei utile, si approfitta di te; se hai bisogno, ti abbandonerà.
[5] Se possiedi, starà con te, e ti impoverisce senza alcun rimorso.
[6] Se ha bisogno di te, ti imbroglierà, ti sorriderà e ti farà sperare, ti rivolgerà belle parole e chiederà: «Di che cosa hai bisogno?».
[7] Con i suoi banchetti ti farà vergognare, finché non ti avrà spremuto due o tre volte tanto.
Alla fine ti deriderà, poi vedendoti ti eviterà e scuoterà il suo capo davanti a te. [8] Sta' attento a non lasciarti imbrogliare e a non farti umiliare per la tua stoltezza. [9] Quando un potente ti chiama, allontànati, ed egli insisterà nel chiamarti.
[10] Non essere invadente per non essere respinto, non stare appartato per non essere dimenticato.
[11] Non credere di trattare alla pari con lui e non dare credito alle sue chiacchiere, perché parla molto per metterti alla prova e anche sorridendo indagherà su di te.
[12] Non ha pietà chi non mantiene la parola, non ti risparmierà maltrattamenti e catene.
